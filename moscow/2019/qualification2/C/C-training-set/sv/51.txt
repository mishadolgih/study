
Ny Teknik, tidigare Teknisk Tidskrift, är en veckotidning med nyheter, debatter och annonser inom teknik och ingenjörsvetenskap. Tidningen distribueras bland annat till samtliga medlemmar i fackförbundet Sveriges Ingenjörer. Tidningens målgrupp är beslutsfattare inom teknik- och IT-området, ingenjörer, tekniker och IT-specialister.

Tidningens motsvarighet i Danmark är Ingeniøren (ing.dk), i Norge Teknisk Ukeblad (tu.no) och i Tyskland VDI Nachrichten (vdi-nachrichten.com). Finland har dels den svenskspråkiga Tekniska Föreningen i Finland, grundad 1880, som har utgivit Tekniska föreningens i Finland förhandlingar (1880-1958), Tekniskt forum (1959-1968) och Forum för ekonomi och teknik (från 1967) samt medlemsbladet TFiF-meddelanden (1959-1977) fortsatt av Gula Bladet (sedan 1978), dels den finskspråkiga Teknillinen aikakauslehti 1912-1970, kompletterad av Insinööriuutiset (grundad 1961, sedan 1988 med titeln Tekniikka & Talous, tekniikkatalous.fi).

Techleaks är en tjänst för visselblåsare inom teknikvärlden som Ny Teknik skapade. Man kan anonymt lämna tips om fusk, korruption, lagbrott, sabotage m.m. Techleaks tar bara emot tips som handlar om något av de ämnesområdena som tidningen Ny Teknik är aktiv i. [1]



