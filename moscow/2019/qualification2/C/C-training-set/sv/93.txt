
Aleksej Nikolajevitj Kosygin (ryska: Алексе́й Никола́евич Косы́гин; uttal: [ɐlɪkˈsʲej kɐˈsɨgʲin]), född 21 februari 1904, död 18 december 1980, var en sovjetisk politiker.

Kosygin anslöt sig till Röda armén 1919 och deltog i ryska inbördeskriget. Han var medlem i kommunistpartiet från 1927 och efter studier i textilteknik blev han 1937 direktör för en stor textilfabrik i sin födelsestad Leningrad. Samtidigt inledde han en politisk karriär, bland annat som ordförande i Leningrads stadsfullmäktige. 

Från 1939 var han medlem i folkkommissariernas råd (Sovjetunionens regering) och folkkommissarie med ansvar för textilindustri. Samtidigt invaldes han i kommunistpartiets centralkommitté. Året därpå befordrades han till vice ordförande i regeringen och kvarstod i denna tjänst till 1946. 1943-1946 var han dessutom premiärminister i Ryska SFSR. 
Kosygin invaldes i politbyrån 1948 och var under några månader samma år finansminister och därefter minister för lätt industri 1948-53.

Efter Stalins död 1953 degraderades Kosygin och först 1960 återvann han sin tidigare ledande ställning när han återfick sin plats i presidiet (som politbyrån då kallades) och utnämndes till förste vice regeringschef. Han spelade en viktig roll tillsammans med Leonid Brezjnev och Nikolaj Podgornyj i samband med störtandet av Nikita Chrusjtjov 1964. Efter kuppen utsågs Kosygin till Chrusjtjovs efterträdare som regeringschef och han framstod snart, tillsammans med Brezjnev, som Sovjetunionens ledande politiker. Under 1970-talet fick han dock allt mer stå tillbaka för Brezjnev och 1980 avgick han. 

Kosygin ansågs vara mer reformvänlig och västorienterad än Brezjnev. Inrikespolitiskt fortsatte Kosygin Chrusjtjovs politik och fokuserade bland annat på lättare industriproduktion och produktion av konsumtionsvaror. Utrikespolitiskt förespråkade Kosygin avspänning mot USA och övriga västländer samtidigt som han hårdhänt ingrep mot liberaliserings- och självständighetssträvanden i Sovjetunionen och andra öststater, till exempel mot Alexander Dubčeks regering i Tjeckoslovakien 1968.

