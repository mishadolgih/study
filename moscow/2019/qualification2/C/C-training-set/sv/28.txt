
Saab 340 är ett turbopropflygplan med två General Electric-motorer (CT7) utvecklat av Saab och Fairchild. Fairchild drog sig på ett tidigt stadium ur samarbetet och flygplanet, ursprungligen med namnet SF-340, döptes om till Saab 340. Det första provflygplanet flög första gången 1983 och typen certifierades 1984. Totalt byggdes det 459 exemplar. En ombyggnation till fraktflyg har utvecklats i Kanada. Det har normalt säten för 34 passagerare (därav namnet). SAAB 340 används fortlöpande i det svenska försvaret och den japanska kustbevakningen (JCG) har fyra Search and Rescue (SAR)-flygplan.

Tillverkningen av Saab 340 upphörde 1998, men typen används fortfarande och hade fram till aug 2011 gjort 11,2 miljoner flygningar.[1]

Det schweiziska flygbolaget Crossair var det första flygbolaget som flög Saab 340 och även Saab 2000.

S 100B Argus är den svenska benämningen på en Saab 340 utrustad med Saab Microwaves (tidigare Ericsson) flygburna radar Erieye. Systemet används av svenska flygvapnet för stridsledning och luftbevakning (STRIL). Namnet är taget från den grekiska mytologin där Argus var en jätte med tusen ögon som kunde se allt.[2]

Radarantennen är formad som en balk (se bilden) och utgörs till skillnad mot en traditionell radar inte av några roterande delar. Istället styrs radarstrålen elektroniskt, så kallad fasstyrd radarstråle. Systemet har en räckvidd på ca 450 km och har exporterats till andra länder, dock med andra flygplan som bärare. Radarn kan spana efter såväl flygplan som fartyg.

Radarbilden länkas ned till någon av flygvapnets stridsledningscentraler, StriC, varifrån man också kan fjärrstyra radarsystemet. De första flygplanen levererades 1997 och totalt är 6 system beställda.

Ibland används även beteckningen FSR890 när man pratar om S-100B Argus.

