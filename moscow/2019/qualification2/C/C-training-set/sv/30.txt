

Bra Böcker AB, BBB, var ett svenskt bokförlag. Det grundades 1965 av Rolf Janson och  likviderades 2000[1]. BBB gav ut såväl lexikon och faktaböcker som skönlitterära böcker.

Bokförlaget Bra Böcker grundades 1965 i Helsingborg av Rolf Janson.[2] Man inriktade sig på att sälja böcker i färdiga bokpaket till lågt pris. Det första bokpaketet kostade 11,80 kr inklusive moms och porto. Under 1967 flyttade man till ett eget förlagshus i Höganäs.[3] Via bokpaket började man 1973 ge ut uppslagsverket Bra Böckers Lexikon som efterhand kom att säljas i över 600 000 uppsättningar.[4] Detta verk var länge standardlexikon på de svenska biblioteken. Under åren 1981–93 fanns som en division Förlags Aktiebolaget Wiken, genom vilket försäljningen av skön- och facklitteratur till bokhandeln skedde.[5]

1980 instiftade förlaget Alf Henrikson-stipendiet. Företagets arkiv förvaras hos Skånes Näringslivsarkiv.

År 1985 gav Sveriges riksdag Bra Böcker uppdraget att ge ut Nationalencyklopedin, och år 1989 presenterades det första bandet. Det tjugonde, och sista, bandet gavs ut 1996. Verksamheten kring Nationalencyklopedin, som totalt sålts i 185 000 tryckta uppsättningar,[6] fördes så småningom över i ett eget bolag.

1994 köptes Bra Böcker upp av International Masters Publishers[2] (IMP), och förlaget flyttade 1998 till IMP förlagshus i Malmö. Företaget Bra Böcker AB med organisationsnummer 556184-1023 likviderades 2000 och verksamheten i första hand bestående av Nationalencyklopedin överflyttades till det nybildade bolaget NE Nationalencyklopedin AB. Under perioden 1994 till 2000 gick företaget med en sammanlagd förlust på närmare 500 miljoner kronor. Ett annat bolag i koncernen övertog 2002 namnet Bra Böcker AB och detta senare var i en kort period dotterbolag till NE Nationalencyklopedin AB och avyttrades räkenskapsåret 2014/2015 enligt periodens årsredovisning. [7]

Bokklubbsverksamheten var mycket omfattande under 1970- och 1980-talet,[3] och man har bland annat drivit Bra Böckers bokklubb, Bra Deckare, Bra Klassiker, Bra Konst, Bra Lyrik, Bra Spänning och En sann historia. 

I början utgavs mest verk av utländska författare, men efterhand blev det fler inhemska författare. Ett litet urval:
Tomas Arvidsson,
Jean M. Auel,
David Baldacci,
Tom Clancy,
Diana Gabaldon,
Eino Hanski,
Varg Gyllander,
Simon Kernick,
Stephen King,
Dean Koontz,
Povel Ramel,
Pelle Sandstrak,
Isaac Bashevis Singer.

Några av de större verk som utgivits:



