
Kanal 5 (tidigare Nordic Channel, TV5, TV5 Nordic, Femman[1]) är en TV-kanal som sänder till Sverige, grundades 1989 och ägs av Discovery Networks Sweden som är ett dotterbolag till Discovery Communications.

Kanal 5 har genom sin positionering som en renodlad underhållningskanal för unga människor skördat stora framgångar under de senare åren. Denna lyckade positionering har gjorts möjlig genom bland annat inköp av populära komedi- och dramaserier, lyckad tablåläggning av film, samt en rad framgångsrika egenproduktioner. Framgångarna har framför allt givit kanalen en tydligare profil både gentemot tittare och annonsörer. Kanal 5:s huvudkontor ligger i London och det är också därifrån sändningarna sköts. Kanal 5:s svenska kontor ligger på Rådmansgatan i Stockholm.

Kanal 5 har utsetts till Sveriges bästa arbetsplats av både tjänstepensionsföretaget Alecta och av tidningen Veckans Affärer. 2003 kammade Kanal 5 hem andraplatsen i Veckans Affärers tävling. Den 17 juni 2010 fick Kanal 5 tillstånd att starta kanalen Kanal 5 HD i marknätet.[2], kanalen startade 1 februari 2011.[3]

Åke Wilhelmsson och Kari Storækre hade genom produktionsbolaget Karissima under 1988 sänt programmet God Morgon Scandinavia i Sky Channel som då ofta fanns i svenska kabelnät. När Sky ändrade målgrupp och koncentrerade sig på den brittiska marknaden började paret istället planera en egen kanal. I januari 1989 annonserade de och advokat Ingemar Drogell ett prospekt om aktieteckning i den nya kanalen Nordic Channel.[4]

Den 8 mars 1989 meddelades på en presskonferens i Stockholm att industrimannen Matts Carlgren gått in som större finansiär i kanalen. Sändningsstarten sattes till den 27 mars och en transponder hade bokats på en Eutelsatsatellit. Tanken var från början att fristående produktionsbolag skulle köpa tid i kanalen.[5] Studiolokaler hyrdes från Utbildningsradion i Stocksund. Redan några månader efter starten köper Carlgren ut de övriga ägarna.[6] Programchef var Henrik S. Järrel, som lämnade under 1991 för at bli riksdagsledamot.[7]

Bland de som köpt programtid fanns Utbildningsradion som sände i ett eget programblock på kanalen finansierat av tv-licensen. I december 1989 startades "Scandinavian Business Channel" av Dagens Industri och Aktiefrämjandet.[8] Även Pingstkyrkan köpte programtid över sände importerade amerikanska gudstjänster. I januari 1992 började det persiska programmet Miniatyr sändas.[9]

Bortsett från detta sände kanalen en del "egna" program, bland annat den amerikanska såpoperan "Glamour" som kom att bli kanalens första publikframgång. Andra program i de tidiga tablåerna var äldre svenska filmer, inköpta deckarserier och musikvideor.[10] Bingolotto var på väg att börja sändas i Nordic Channel, men programmet fick istället sin nationella premiär i TV4.

I september 1991 säljer Carlgren 75 procent av kanalen till Luxemburgbaserade TV1 Europa (senare omdöpt till Scandinavian Broadcasting System, SBS) som leds av Harry E. Sloan.[11] Hans bolag hade sedan tidigare investerat i de TVNorge och danska Kanal 2. I november bytte kanalen namn till TV5 Nordic och började sända på Tele-X-satelliten, där även TV4 fanns.[12][13] Den franska kanalen TV5, som distribueras i de svenska nätens basutbud, protesterar dock och en rättsprocess följer.[14] Med de nya ägarna satsades på fler inköpta amerikanska serier som Star Trek och Bröderna Cartwright.[15]

År 1993 började kanalen sända korta, egna nyhetssändningar. Man tog även över programmet Vem tar vem? från SVT.[16] I mars 1993 börsintroduceras SBS vid New York-börsen, vilket ger kanalen en kapitalinjektion. I januari 1994 flyttade kanalen från UR i Stocksund till egna lokaler.[17]

Kanalen förlorar rättsprocessen mot franska TV5 om rätten till kanalens namn. Den 22 mars 1994 byter TV5 Nordic därför namn till Femman. År 1995 började Femman visa den amerikanska komediserien Vänner.

Hösten 1994 började kanalen sända sin första svenskproducerade dramaserie, såpoperan Solo[18] som inte når tittarframgångar. I huvudsak fokuserade dock kanalen på importerade amerikanska program. Amerikanska komediserien Fresh Prince i Bel Air som börjar sändas i februari 1994 blir populär. I mars 1995 blir Paramount Television delägare i SBS och avtal tecknas om leverans av filmer och TV-serier.[19][20]

Under 1994 rekryteras TV3-grundaren Jan Steinmann för att leda SBS:s nordiska verksamhet. Att Steinmann så snart gick över till konkurrenten gillades inte av Stenbeck och en överenskommelse nåddes om att Steinmann skulle sättas i en sex månaders karantän innan han kunde börja den 1 juli 1995.[21] Under tiden blev Femmans dåvarande vd Hans von Schreeb kanalens styrelseordförande och tidigare försäljningschef Lena Åhman utsågs till ny vd, vilket gjorde henne till den första kvinnliga vd:n för en svensk nationell kanal.[22] När Steinmann kommer till SBS utser han sin tidigare programchef på TV3, Mats Örbrink, till ny programchef på Femman. Han kommer dock i konflikt med Åhman som avgår[23] och ersätts av Patrick Svensk, även han från TV3. Brita Sohlberg, TV3:s tidigare informationschef, blir vice vd.[24]

Den nya ledningen inleder ett förändringsarbete som bland annat innebär satsningar på mer egenproduktion. Avtalen med de externa företag som köpt programtid sägs upp, vilket innebär att Miniatyr och gudstjänster försvinner från tablån.[25]

Den 4 februari 1996 bytte kanalen återigen namn, till Kanal 5. Kort därefter börjar kanalens nya svenska produktioner sändas: Måndagsklubben med Caroline Giertz, Lusthuset, En ding ding värld med Johannes Brost, Fallet X med Walter Kegö, Det ringer på dörren, Emmas analys med Emma Sjöberg, Lotta med Lotta Aschberg, Ronnys rullar och Fråga Helene med Helene Backman.[26][27] På hösten startar tävlingen Stjärna mot stjärna och cirkusunderhållningen Colosseum.[28]

Under 1997 tar Kanal 5 över såpoperan Vänner och fiender från TV3. Man satsar också på OP:7, en dramaserie i sjukhusmiljö.[29]

Efter att ha ursprungligen sänt med en licens från Luxemburg fick kanalen senare en brittisk sändningslicens. Inledningsvis fortsatte kanalens med att ha ledning och utsändning i Sverige, men i augusti 1997 meddelades den brittiska tillsynsmyndigheten ITC att de behövs etablera ett huvudkontor med utsändning i Storbritannien.[30] Sändningarna flyttades till London den 22 januari 1998.

Kanalen hade sedan starten sänts okodad via satellit. Att kanalen sände engelskspråkiga program utan dubbning gjorde den även populär utanför Sverige, vilket irriterade de programföretag som sålt visningsrättigheter som bara gällde Sverige. Därför bytte kanalen till sändningsstandarden D2MAC under sommaren 1998, men det räckte inte så från den 19 oktober 1998 krypterades sändningarna, varefter ett programkort behövdes för att se kanalen via satellit.[31]

I november 1998 lämnar programdirektör Mats Örbrink för att under 1999 ersättas av Anders Knave. Även vd Patrick Svensk lämnar i november 1999 efter att inte ha kommit överens med SBS-ledningen och försäljningschefen Manfred Aronsson tar över vd-posten.

Hösten 1999 börjar kanalen sända dokusåpan Villa Medusa och sexupplysningsprogrammet Fråga Olle.

Våren 2000 flyttar kanalen in i ett nytt kontor på Rådmansgatan 42 (i hörnet vid Döbelnsgatan).[32]

Efter att Vänner och fiender lagts ner startas den nya såpoperan Hotel Seger som inte blir en tittarframgång. Hösten 2000 börjar kanalen även sända dokusåpan Big Brother som blir mer framgångsrik.

År 2001 börjar kanalen sända talangjakten Popstars, inredningsprogrammet Room Service och amerikanska kriminalserien CSI: Crime Scene Investigation.

"Vi har bestämt oss för att göra roligare TV. Inte bara roligare än vi gjort tidigare.
Utan roligare än vad någon annan klarat av. Du har märkt skillnaden. Inga nyheter,
inga pekpinnar, inga politiska debatter eller någon energisk konsumentjournalistik.
Tanken är att de andra kanalerna ska stå för fluorsköljningen medan vi bjuder på
godiset."
—Ur Kanal 5:s folder våren 2003[1]

År 2003 sänds High Chaparall, Filip och Fredriks första program för kanalen. Det blev starten på ett långvarigt samarbete med duon som fortsatte göra program som 100 höjdare och Ett herrans liv för Kanal 5.

Under 2000-talet var det i hög grad amerikanska dramaserier som dragit tittare, däribland CSI: Crime Scene Investigation, Desperate Housewives, Grey's Anatomy, och Criminal Minds. Även amerikanska sitcoms har bidragit starkt till kanalens framgångar; till exempel Vänner, 2 1/2 män, Cougar Town, The Big Bang Theory och Suburgatory.

I mars 2007 förvärvades moderbolaget SBS av tyska ProSiebenSat.1 Media AG. 

I april 2013 köpte det amerikanska företaget Discovery Communications den nordiska delen av SBS, och bildade företaget SBS Discovery Media.

Kanal 5 sänds via de flesta av de större operatörerna, som till exempel Com Hem, Viasat, Boxer, Sappa, Bredbandsbolaget och Canal Digital.

 kom tillbaka i Wahlgrens Värld

Plastikkliniken (om Plastikkirurgicentrum och Carl Troilius) 2003/2004

