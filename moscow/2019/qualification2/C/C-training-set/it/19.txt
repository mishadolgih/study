
Urbano VII, nato Giovanni Battista Castagna (Roma, 4 agosto 1521 – Roma, 27 settembre 1590), è stato il 228º papa della Chiesa cattolica (227º successore di Pietro) per tredici giorni nel settembre del 1590. Il suo è ricordato soprattutto per essere stato il pontificato più breve della storia.

Giambattista Castagna nacque a Roma da Costanza Ricci Giacobazzi. Per parte di madre egli era pronipote del cardinale Domenico Giacobazzi ed era quindi anche imparentato col cardinale Cristoforo Giacobazzi. Il padre, Cosimo Castagna, era un nobile di Genova.

Intrapresi gli studi ecclesiastici, Giambattista studiò diritto civile e canonico dapprima all'Università di Perugia e poi all'Università di Padova, dove si laureò in utroque iure. Successivamente ottenne un dottorato all'ateneo di Bologna. Entrato al servizio della Curia romana, fu avvocato concistoriale e referendario dei tribunali della Segnatura Apostolica sotto il pontificato di Giulio III. Nominato prelato domestico di Sua Santità, divenne datario del cardinale Girolamo Veralli durante la sua legazione in Francia, quindi arcivescovo di Rossano.

Il 30 marzo 1553, a Roma, ricevette gli ordini minori e maggiori da Filippo Archinto, vescovo di Saluzzo e vicario di Roma. Il 4 aprile 1553 venne consacrato dal cardinale Veralli nel suo palazzo personale, assistito da Girolamo Maccabei, vescovo di Castro e maestro della Cappella pontificia, e da Pietro Affatato, vescovo di Accia.

Seguono incarichi diplomatici che lo portano alla corte dei principali regni d'Europa. Nunzio in Spagna, dove rimase fino al 1572, celebrò il battesimo della prima figlia femmina di re Filippo II, l'infanta di Spagna Isabella Clara Eugenia.

Nel concistoro del 12 dicembre 1583 venne nominato cardinale presbitero ricevendo poi, il 9 gennaio 1584, la berretta cardinalizia e il titolo di San Marcello. Legato pontificio a Bologna nuovamente dall'8 ottobre 1584 al maggio del 1585, prese parte al conclave che in quello stesso anno elesse papa Sisto V per poi venire nominato dal 19 novembre dell'anno successivo inquisitore generale del Sant'Uffizio.[1]

Partecipò ai conclavi del 1585 e del settembre 1590.

Alla morte del papa il Sacro Collegio dei Cardinali era formato da 67 membri, ma 13 cardinali non parteciparono al conclave, pertanto il nuovo papa fu eletto da 54 cardinali. Il conclave si svolse fra il 7 e il 15 settembre.



Nel 1590 il cardinale Castagna prese parte al conclave che lo elesse poi pontefice, ma è certo che la sua elezione al papato venne ampiamente supportata dalla fazione spagnola, proseguendo una tradizione che ormai tendeva nel voler preferire per l'elezione al soglio di Pietro rappresentanti della nobiltà di curia piuttosto che membri di potenti famiglie romane. Venne scelto come successore di Sisto V, il 15 settembre 1590, proponendosi fin dall'inizio come fedele esecutore dei decreti tridentini e continuatore della politica restauratrice inaugurata dal suo predecessore.

Il 18 settembre si ammalò di malaria che lo portò poi alla morte poco prima della mezzanotte del 27 settembre dello stesso anno della sua elezione, prima ancora di essere stato solennemente incoronato. Data la sua improvvisa morte, gli venne ricavata una tomba nella basilica di San Pietro in Vaticano, con un'orazione funebre tenuta da Pompeo Ugonio. Il 21 settembre 1606 le sue spoglie vennero trasferite nella chiesa romana di Santa Maria sopra Minerva ove aveva sede la Confraternita dell'Annunziata alla quale lo stesso Urbano VII, nelle sue disposizioni testamentarie, aveva lasciato 30 000 scudi del proprio patrimonio personale.

Altri progetti
