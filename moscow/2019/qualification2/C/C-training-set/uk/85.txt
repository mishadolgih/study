
Шкальний фотоапарат — це різновид фотографічної камери. Фокусування в таких камерах здійснюється за шкалою відстаней. На останній вказується відстань від фотоматеріалу до об'єкту зйомки в метрах або футах.

Подібний спосіб наведення фокусу можна зустріти як додатковий у дзеркальних і далекомірних камерах.

Шкальні фотоапарати мають найпростіший рамковий або оптичний видошукач.

Найчастіше в них встановлені недорогі об'єктиви типу «Триплет» або «Індустар» («Тессар»), проте існують моделі і зі складними високоякісними об'єктивами («Геліос-89» на фотоапараті «ФЕД-Микрон») і навіть з можливістю установки змінної оптики («Чайка-2», «Зоря»).

Як правило, в камерах цього типу встановлено центральний затвор (або суміщений затвор-діафрагма, як в камерах «Агат-18» і «ЛОМО Компакт-Автомат»).

До 1970 років на шкальних фотоапаратах переважала ручна установка експозиції. З розвитком електроніки стали з'являтися напівавтоматичні («Восход») і автоматичні шкальні фотоапарати («Вилия-авто» — програмний автомат, «Орион-ЕЕ» — пріоритет витримки, «Силуэт-электро» — пріоритет діафрагми).

Типовим сімейством шкальних фотоапаратів є «Смена». Є приклади, коли фактично один і той самий апарат випускався паралельно в далекомірному і шкальному варіантах («Зоркий-10» і «Зоркий-11», «ФЕД-2» і «Зоря»).

Масовий випуск надзвичайно простих і дешевих шкальних фотоапаратів дав змогу значному числу людей освоїти фотографію і дістати уявлення про всі деталі фотографічного процесу.

