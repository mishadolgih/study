
Mondelēz International (англ. Mondelēz International)  (NYSE: MDLZ) — найбільша в Північній Америці та друга найбільша у світі компанія-виробник продуктів харчування з прибутком $48 млрд.[1] Штаб-квартира корпорації розташована в місті Норсфілд, штат Іллінойс, США. Kraft Foods входить до промислового індексу Доу-Джонса.

У корпорації діють дев'ять дослідницьких центрів, 168 фабрик. Після придбання Cadbury в компанії працює понад 140 000 людей. Продукція компанії розповсюджується у 170 країнах світу.

З 1995 року Kraft Foods працює в Україні. ЗАТ «Крафт Фудз Україна» є одним із лідерів на ринку харчових продуктів у категоріях кави, виробів із шоколаду, солоних снеків та печива.[2] До складу підприємства входять Тростянецька шоколадна фабрика «Україна» та дочірнє підприємство ТОВ «Чіпси Люкс».

Із 2003 «Крафт Фудз Україна» відповідає за розвиток бізнесу корпорації на ринку Молдови, з 2005 року — на ринках Білорусі, Грузії, Вірменії та Азербайджану, а з 2008 року — на ринках Казахстану, Узбекистану, Киргизстану, Таджикистану, Туркменістану та Монголії.

У компанії працює понад 1600 співробітників.

Історія Kraft Foods почалася 1903 року, коли син німецьких іммігрантів Джеймс Льюїс Крафт приїхав з Канади до Чикаго з намірами здійснити революцію на ринку сиру. Він мав із собою $65, коня Педді й орендований фургон.

• 1903 — Джеймс Льюїс Крафт починає займатися оптовою торгівлею сиру в Чикаго. У 1914 році його компанія відкриває перший завод із виробництва сиру.

• 1909 — Джеймс Крафт разом із чотирма братами засновує J.L. Kraft and Bros. Company.

• 1924 — Джеймс Крафт відкриває свій перший європейський торговий офіс у Лондоні.

• 1927 — Починає працювати торговий офіс Джеймса Крафта у Гамбурзі та Kraft Cheese Company Ltd. у Лондоні.

• 1929 — Компанія Postum Company — виробник багатьох американських харчових брендів (сухі сніданки POST, шоколад BAKER'S, кава MAXWELL HOUSE, желатин JELL-O) — змінює назву на General Foods Corporation. Пізніше вона зіллється з компанією Kraft.

• 1933 — Джеймс Крафт презентує у США соус для салату MIRACLE WHIP.

• 1937 — У США з'являються готові обіди KRAFT MACARONI AND CHEESE.

• 1955 — Kraft створює Kraft Foods de Mexico, S.A. de C.V. і відкриває завод із виробництва сиру та заправок для салату біля містечка Монтерей (Мексика). Таким чином Kraft стає першою американською компанією, що розмістила частину своїх виробничих потужностей у Мексиці. Пізніше цим шляхом підуть усі найбільші американські компанії.

• 1985 — Компанія Philip Morris Companies Inc. купує компанію General Foods Corporation.

• 1988 — Philip Morris Companies Inc. купує компанію Kraft, Inc. і стає найбільшим у світі виробником споживчих товарів.

• 1989 — Злиття Kraft i General Foods.

• 1990 — Kraft General Foods International купує Jacobs Suchard і стає лідером на кавовому та кондитерському ринках Європи. Серед придбаних торгових марок — кава Carte Noire, Grand Mere, Jacobs та шоколад Suchard, Milka, Toblerone, Cote d'Or.

• 1994 — Kraft General Foods International купує кондитерську фабрику «Україна» в місті Тростянець, Україна.

• 1995 — Kraft General Foods International реорганізовується та перейменовується на Kraft Foods International. Компанія починає діяльність на українському ринку і засновує місцеву торгову марку шоколадної плитки «КОРОНА».

• 1999 — Kraft Foods купує фабрику чіпсів у с. Старі Петрівці (Україна) і таким чином додає до свого портфелю брендів торгову марку «ЛЮКС».

• 2003 — Philip Morris Companies Inc. перейменовується на Altria Group Inc.

• 2005 — Компанія Kraft Foods виходить на ринки Хорватії та Словенії. ЗАТ «Крафт Фудз Україна» починає реалізацію своєї продукції в Білорусі, Грузії, Вірменії та Азербайджані.

• 2007 — 30 березня компанія Kraft Foods відокремлюється від Altria Group Inc. і стає незалежною компанією. 2 квітня на Нью-Йоркській фондовій біржі відкривається перший день торгів акціями незалежної компанії Kraft Foods.

• 2007 — Компанія купує французький підрозділ компанії Danone, яке спеціалізується на виробництві бісквітної продукції.

• 2010 — Придбання британського кондитерського гіганта Cadbury.

• 2012 — "Kraft Foods" відокремлює "Kraft Foods Group" для Північної Америки і міжнародний підрозділ був перейменований Mondelez International[3].

Продукція Kraft Foods розповсюджується у 170 країнах світу. 11 брендів Kraft Foods мають прибуток, що перевищує $1 млрд. Близько 70 брендів приносять прибуток більше $100 млн. Історія 40 брендів сягає понад 100 років.[4]

Найбільші бренди:

У липні 2007 року Kraft Foods придбала за $7.2 млрд підрозділ французької компанії Danone, що займається виробництвом печива і продуктів зі злакових культур. Угода дозволила Kraft Foods отримати виробничі потужності на 36 заводах у 20 країнах світу.[5]

За два роки до того викупити Danone намагалася компанія PepsiCo, і це викликало великі протести в країні. Оголошення про продаж печивного бізнесу Danone компанії Kraft Foods було сприйняте спокійно частково тому, що компанія пообіцяла не закривати французькі фабрики й залишити штабквартиру цього підрозділу неподалік Парижу щонайменше три роки.

7 вересня 2009 року Kraft Foods запропонувала $16,5 млрд за британську компанію Cadbury. 9 листопада пропозицію відхилили. Глава Ради директорів Cadbury Роджер Карр виступав проти угоди і називав ціну, запропоновану Kraft Foods, заниженою.

19 січня 2010 року керівництво Cadbury прийняло іншу пропозицію від Kraft Foods і погодилося на продаж компанії за $19,44 млрд.

Найбільший акціонер Kraft Foods, інвестиційний фонд мільярдера Уоррена Баффета Berkshire Hathaway, говорив про завищену вартість Cadbury. Але керівництво Kraft Foods переконувало, що об'єднання з Cadbury дозволить посилити позиції компанії на ринку кондитерських виробів. За даними Euromonitor International, Cadbury є найбільшим виробником солодощів в Індії, Мексиці, Єгипті й Таїланді.

Айрін Розенфельд, генеральний директор Kraft Foods, заявила, що на таких ринках як Бразилія, Росія та Китай Kraft Foods посилила позиції Cadbury. А на ринках Мексики, Індії та Африки Cadbury посилила перспективи зростання для Kraft Foods.[6]

Після придбання Cadbury доходи Kraft Foods у другому кварталі зросли на 25,3% до $12,3 млрд. Зараз річний дохід компанії становить близько $48 млрд.

До 2007 року контроль над компанією належав Altria Group. 30 березня Kraft Foods відділилася і стала незалежною компанією. 2 квітня на Нью-Йоркській фондовій біржі відкрився перший день торгів акціями Kraft Foods.

Найбільші акціонери компанії станом на 2010 рік: фонди Berkshire Hathaway, State Street Global Advisors, Capital Research Global Investors, Capital World Investors.

Генеральний директор компанії — Айрін Розенфельд. У рейтингу найвпливовіших жінок світу 2010 року журналу Forbes посіла друге місце після першої леді Америки Мішель Обами.[7] Також Розенфельд на другому місці в рейтингу впливових жінок-керівників компаній журналу Fortune за 2010 рік.[8]

