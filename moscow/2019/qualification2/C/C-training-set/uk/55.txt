
«Прощавай, зброє!»  (англ. A Farewell to Arms) — автобіографічний роман Ернеста Гемінґвея, що побачив світ 1929 року. Тема роману — кохання під час трагічних подій Першої світової війни. Роман багато в чому є автобіографічним — Гемінґвей служив на італійському фронті, був поранений і лежав у госпіталі в Мілані, де у нього був роман з медсестрою[1].

Американський архітектор Фредерік Генрі потрапляє добровольцем в італійську армію (що воює проти австрійців) на фронт Першої світової війни. Він служить командиром транспортного відділення санітарної частини в званні лейтенанта.

Все, що побачив Генрі на передовій, змінює його ставлення до війни. Його ставлення до життя також змінюється після того, як він вперше в житті закохується — в англійку Кетрін Барклі, з якою його познайомив його друг Рінальді. Під час бою Фредерік отримує поранення в коліно і потрапляє до госпіталя, де за ним доглядає Кетрін. 

Зрештою, після серії поразок союзницьких армій і відступу Генрі дезертирує з армії, щоб не стати жертвою безглуздих звинувачень італійської польової жандармерії в шпигунстві через свій американський акцент. Він разом із коханою нелегально тікає до Швейцарії, де, як їм здається, знаходиться порятунок від жорстокості світу і безглуздих вбивств. Там вони знаходять спокій і притулок від жахів війни.

Але гадане щастя виявляється недовгим — Кетрін Берклі, яка ще в Італії завагітніла від зв'язку з Фредеріком, помирає від складних пологів у швейцарському госпіталі. Їхній хлопчик народився мертвим.

Роман закінчується тим, що Фредерік попрощавшись із тілом коханої прямує до готелю.

