


Сі́чень — перший місяць року в григоріанському календарі, один із семи місяців, який має 31 день.

Назва січень походить від слова «Січа». У давнину в цей час починали розчищати ділянки від корчів, щоб навесні їх засіяти. Цей промисел називався січа. До цього перший місяць року мав і інші назви: студень, просинець, сніговик, тріскун, вогневик, льодовик, щипун, сніжень, лютовій.

Латиною січень (лат. Ianarius) названий на честь Януса — римського бога дверей і воріт.

Січень є, звичайно, найхолоднішим місяцем року в Україні. Найнижча середня температура повітря у січні -8 - -7 °C спостерігається на північному сході, сході та в Українських Карпатах. На решті території вона становить -6 - -4 °C. На Південному березі Криму середня температура повітря становить 3-4 °C. Абсолютний мінімум температури у січні зафіксований у 1935 р. -41,9 °C на сході, в Луганський області, на Південному березі Криму -21,9 °C у 1940 р. (м. Севастополь). Абсолютний максимум температури в січні 19,5 °C спостерігався у 1971 р. в Джанкої. 
Середня місячна кількість опадів становить 35-40 мм, в північних та східних областях 43-49 мм,на Закарпатті до 64 мм.

