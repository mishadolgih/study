
Координати 45°47′12″ пн. ш. 108°32′14″ зх. д.H G O



Біллінгс (англ. Billings) — найбільше місто штату Монтана, США.
За даними перепису в 2011 році населення Біллінгсу становило 105 636 мешканців. Це єдине місто штату Монтана, чисельність якого перевищує 100 000 осіб.
Наразі місто зазнає стрімкого розвитку та має сильну економіку; воно показувало і продовжує показувати найбільше зростання за будь-яке інше місто штату Монтана.

Місто було засноване в 1877 році.

Біллінгс розташовується в південно-центральній частині штату, на березі річки Єллоустоун.

За даними бюро статистики США, місто займає загальну площу 112,72 км², з яких 112,43 км² припадає на сушу та 0,28 км² — на водні ресурси. Всього 0,33% загальної площі міста зайняті водою.

В Біллінгсі панує напівпосушливий клімат (BSk згідно класифікації кліматів Кеппена)[2] з жарким літом і холодною, сухою зимою. Влітку температура може сягати 38 °C (1-3 рази на рік), взимку, в нічний час опускатися до −17 °C (17-18 таких ночей на рік). Опадів увигляді снігу випадає в середньому 146 см на рік, але через тепло, що приносить в місто вітер Чинук в період з грудня по березень, зазвичай сніг в Білінгсі надто сильно не накопичується і залишається на землі недовго. Взагалі перші заморозки — ранні (наприкінці вересня — на початку жовтня), а останні — пізні (наприкінці квітня — на початку травня). Весна та осінь в Біллінгсі зазвичай м'які, але короткі. Вітри, достатньо сильні час від часу, вважаються «легкими» в порівнянні з рештою Монтани.



Географічне розташування Біллінгсу мало важливе значення для його економічного успіху. Це центр великої області, яка на сході межує з Міннеаполісом (Міннесота), на заході — з Сієтлом (Вашингтон), на півночі — з Калгарі (провінція Альберта, Канада) та на півдні — з Денвером (Колорадо). Майбутнє Біллінгсу, як важливого центру торгівлі та дистрибуції здебільшого було визначено з того моменту, як він, завдячуючи своєму географічному розташуванню, став залізничним вузлом.

Торговельна площа Біллінгсу географічно є однією з найбільших у США та обслуговує понад півмільйона осіб. В місті розмістилися штаб-квартири багатьох регіональних та національних компаній. З урахуванням того, що в штаті Монтана відсутній податок на продажі, Біллінгс, як і більшість Монтани, є пунктом роздрібної торгівлі для більшої частини Вайомінгу, Північної та Південної Дакоти. 1 долар з кожних 7, витрачених на роздрібні покупки в штаті Монтана, буде витрачено саме в Біллінгсі. Частка оптових бізнес-операцій, здійснюваних в Біллінгсі, ще значніша. На місто припадає більше, ніж чверть оптових продажів всього штату (ці цифри не включають в себе частку продажів, що здійснюються в Біллінгсі штатами Вайомінг, Північна та Південна Дакота).

Біллінгс є енергетичним центром. На території міста розміщуються найбільші запаси вугілля в США, а також великі родовища нафти та природного газу.

Біллінгс має диверсифіковану економіку, що включає в себе широку мережу закладів стаціонарної та амбулаторної медицини, а також інфраструктуру сфери обслуговування — готелі, заклади торгівлі та розваг. В місті також розміщуються заклади вищої освіти (4 кампуси та ще 19 мають ту класи чи представлені іншим чином); три нафтопереробні заводи, цукровий завод, вугільна ТЕЦ; компанії з будівництва комерційної та житлової нерухомості, виробники та дистриб'ютори будівельних матеріалів; фінансові та банкові установи; типографії та засоби масової інформації; вантажні автоперевізники; підприємства, що здійснюють оптовий продаж автозапчастин та надають ремонтні послуги. Пасажирські та вантажні авіаперевезення, вирощування пшениці та ячменю, розведення великої рогатої худоби, переробка цукрового буряку, молочна промисловість, продаж та обслуговування важкого устаткування, побутові та бізнес-послуги, дистрибуція продуктів харчування, виробництво і дистрибуція сільськогосподарської хімії, пошук та виробництво енергії, поверхневі та підземні гірничі роботи, виготовлення металоконструкцій та багато іншого забезпечують диверсифікацію та міцність економіки Біллінгсу.

