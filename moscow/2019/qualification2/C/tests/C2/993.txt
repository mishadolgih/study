
Per Andreas Mattsson, född 10 april 1967 i Piteå[1], är en svensk musiker, låtskrivare och kompositör. 

Han var under 1990-talet med i indiebandet Popsicle, som var en av de centrala grupperna under den så kallade swindie-eran. Mattsson utgjorde senare ena halvan av bandet Sweet Chariots[2] samt bildade 2003 det internationella bandet Vanessa & The O's ihop med bland andra James Iha från Smashing Pumpkins. Andreas Mattsson har släppt tre soloalbum, 2006 kom det första vid namn The Lawlessness of the Ruling Classes. 

Mattsson har under åren skrivit många hitlåtar för andra artister, bland andra Carola, Fläskkvartetten, Lisa Nilsson, Sofia Karlsson, Bo Kaspers Orkester och Peter Jöback. Han är också verksam som producent och ligger bland annat bakom Hello Saferides album More Modern Short Stories From Hello Saferide, Tomas Andersson Wijs album Romantiken och delproducerade Firefox AK:s Color The Trees. Han har ofta samarbetat med Niclas Frisk och tillsammans har de bland annat skrivit musiken till TV-serien Våra vänners liv.[3] 2012 skrev Mattsson musiken till Jonas Gardells serie Torka aldrig tårar utan handskar.

Mattsson släppte 2011 sitt andra soloalbum Kick Death's Ass på skivbolaget SME. 2016 släppte han sitt tredje album via skivbolaget Woah Dad!.

Han är sambo med programledaren Anna Charlotta Gunnarson.[4]

