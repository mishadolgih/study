

Ізмаїльський район у Вікісховищі

Ізмаї́льський райо́н (з 1940 до 22.02.1941 Ізмаїльський, до 21 січня 1959 року Суворовський) — розташований у південній частині Одеської області, у дельті річки Дунай, межує зі сторони річки Дунай з Румунією, а на заході, сході і півночі — з Ренійським, Болградським, Арцизьким і Кілійським районами Одещини.

На території району створено ландшафтний заказник місцевого значення Лунг.

Адміністративний центр району — місто обласного підпорядкування Ізмаїл, розташований на лівому березі Кілійського рукава річки Дунай за 280 кілометрів від Одеси і 80 кілометрів від Чорного моря, важлива залізнична станція та морський порт України.

Завдяки різноманітному природному середовищу, багатству тваринного та рослинного світу, численним природним озерам: Ялпуг, Кугурлуй, Катлабух, Китай, Саф'яни, Дунайському біосферному заповіднику, островам Татару, Великий та Малий Даллер і Кислицький Ізмаїльський район є унікальним та неповторним місцем.

До 1940 року територія Ізмаїльщини перебувала в складі Румунії. 28 червня 1940 року цей край приєднали до України.

22 лютого 1941 року в зв'язку з перенесенням районного центру з міста Ізмаїл в село Суворово — Ізмаїльський район було перейменовано в Суворовський.[1][2]

21 січня 1959 року Указом Президіуму ВС СРСР районний центр був перенесений з села Суворово в місто Ізмаїл та Суворовський район було перейменовано в Ізмаїльський, тоді ж передані до складу району сільради, підпорядковані Ізмаїльській міськраді.[3]

05.02.1965 Указом Президії Верховної Ради Української РСР передано Новоселівську сільраду Ізмаїльського району до складу Кілійського району.[4]

Ізмаїльщина — край із традиційно розвинутим великим багатогалузевим сільськогосподарським і переробним виробництвом. У розпорядженні землеробів перебуває понад 78 тисяч гектарів.

У районному агропромисловому комплексі після реформування КСП було створено і працюють 667 сільськогосподарських підприємств: 37 кооперативів, 530 фермерських господарств, 8 приватних, 15 ТОВ, 2 ЗАТ, 2 асоціації, 1 державна та 72 інших суб'єктів господарювання.

У 2008 році район за рейтинговими показниками піднявся із 16 місця на 7.

В районі функціонує 667 сільськогосподарських підприємств, які займаються вирощуванням зернових, зернобобових культур, соняшнику, озимого ріпаку.

У 2008 році всіма категоріями господарств зібрано 164 308 тон зерна при врожайності 33,1 ц/га. Сільськогосподарські підприємства отримали прибуток у сумі 16 млн. 387,2 тис. гривень, що на 13 млн. 662,2 тис. гривень більше показника минулого року. Виручка від реалізації сільськогосподарської продукції становила 64 млн. 929,3 тис. гривень, рівень рентабельності 35%.

Протягом року посаджено 137 га нових виноградників. На нових багаторічних плантаціях впроваджуються новітні технології краплинного зрошення 484 га винограднику і 68 га садів.

Передбачається закладка крапельного зрошування на 400 га молодих виноградників.

Сільгосппідприємствами району придбано 53 одиниці сільськогосподарської техніки, з яких 38 одиниць — вітчизняного виробництва, 15 — іноземного. В районі приділяється увага розвитку галузі тваринництва. В сільгосппідприємствах району є в наявності поголів'я великої рогатої худоби, свиней, овець та кіз, птиці. Функціонує 3 племінних заводи: в АС ГВ «Прогрес» с. Кам'янка — по розведенню великої рогатої худоби породи «чорноряба» та розведення свиней великої білої породи та вівцеплемзавод в СК «Вікторія» с. Утконосівка з розведення овець Одеського типу м'ясо-вовняного напрямку. Племені підприємства району неодноразово протягом багатьох років виставляли племінний молодняк на обласних та міжнародних виставках та були високо оцінені.

У районі також виконуються завдання з інших галузей, які позитивно впливають на життя мешканців району.

Так, обсяг продукції промисловості у вартісному виразі за 9 місяців 2008 р. перевищив річний запланований обсяг на 57%.

Перевезення вантажів автотранспортом загального користування виконано на 96% від запланованого річного рівня.

Загальний обсяг роздрібного товарообігу підприємств за 9 місяців склав 41,1 млн грн., що на 12,5% більше аналогічного періоду 2007 р.

Обсяг реалізації платних послуг у поточних цінах, за 9 місяців 2008 р. склав 3,2 млн грн., що перебільшує відповідний рівень 2007 р. у 2,1 рази.

У районі приділяється увага розвитку малого та середнього бізнесу. Кількість суб'єктів підприємницької діяльності у 2008 році збільшилась на 176 осіб у порівняні з аналогічним періодом минулого року.

Податкових надходжень, що сплачуються суб'єктами малого бізнесу, до зведеного бюджету Ізмаїльського району сплачено на суму 4,5 млн грн. (28%) доходу бюджету. До районного бюджету сплачено на загальну суму 4,2 млн грн. (54%) доходу бюджету.

У районі діє програма «Власний дім». За період її існування (рішення Одеської обласної ради від 24.04.2003 р. № 32 XXXIV) 43 сільських мешканця району отримали пільгові кредити на загальну суму більше 505,0 тис. грн., з них 16 сімей з с. Стара Некрасівка отримали кредит на газифікацію осель на загальну суму 132,33 тис. грн.

Територією району проходить автошлях E87.

Площа району — 1254 км², в 23 населених пунктах (22 села та смт Суворове) мешкають 52,3 тис. ос.

На території — 18 сільських та 1 селищна рада, в яких працюють 393 депутати.

В Ізмаїльській райраді — 50 депутатів.

Легалізовано районних організацій політичних партій — 69, громадських організацій — 36.

Національний склад населення району за переписом 2001 року[5]

Етномовний склад населених пунктів району за переписом 2001 р. (рідна мова населення)[6]

У районі функціонують 19 державних навчально-виховних закладів, крім того є школа-інтернат (с. Утконосівка) та профтехучилище (смт. Суворове).

Придунав'я — надзвичайно багатий в етнографічному відношенні край. У нього багаті культурні традиції. Сільчани дбайливо ставляться до народних традицій, передаючи їх від покоління до покоління. У 14 будинках культури і 7 сільських клубах, 25 бібліотеках працюють десятки висококваліфікованих спеціалістів культурно-просвітницької роботи, діють творчі самодіяльні колективи, виконавча майстерність яких широко відома не тільки в Україні, а й за її межами.

29 колективів носять почесне звання «Народний».

Колектив фізкультури Ізмаїльського району, який взяв участь в обласних сільських спортивних іграх 2008 року, посів 2-е місце з 26 районів Одеської області.

Добре розвинута мережа медзакладів. У її складі 2 бази Центральної районної лікарні, інфекційна та шкірно-венерологічна лікарні на території міста Ізмаїл, Кам'янська районна, Суворівська селищна та Кислицька сільська лікарні, в інших селах функціонують лікарські амбулаторії загальної практики сімейної медицини.

25 травня 2014 року відбулися Президентські вибори України. У межах Ізмаїльського району було створено 99 виборчих дільниць. Явка на виборах складала - 38,69% (проголосували 15 277 із 39 468 виборців). Найбільшу кількість голосів отримав Петро Порошенко - 36,11% (5 517 виборців); Сергій Тігіпко - 20,31% (3 103 виборців), Юлія Тимошенко - 10,40% (1 589 виборців), Михайло Добкін - 7,08% (1 082 виборців), Вадим Рабінович - 5,87% (897 виборців). Решта кандидатів набрали меншу кількість голосів. Кількість недійсних або зіпсованих бюлетенів - 3,64%.[7]

