


Ulf Edgar Qvarsebo, född 15 april 1931 i Bromma, Stockholm, död 19 juli 1990 i Göteborg, var en svensk skådespelare.[1]

Qvarsebo började sin teaterkarriär redan som 14-åring när han reste land och rike runt tillsammans med sin farbror, revyskådespelaren Elof Ahrle. Han utbildade sig vid Calle Flygare Teaterskola 1948.[1]

Sedan följde engagemang vid många olika teaterscener bland annat stadsteatrarna i Helsingborg, Norrköping, Uppsala och Folkteatern i Göteborg.[1] Bland hans många teaterroller kan nämnas till exempel farbror Ben i En handelsresandes död och Algy i Mr Ernest. Hans sista teaterroll var som den teatertokiga poliskommissarien i Hagge Geigerts uppsättning av Arsenik och gamla spetsar på Lisebergsteatern i Göteborg 1987.[källa behövs]

Han var flitigt anlitad inom TV-teatern och blev välkänd för svenska folket som bonden Mattias Dahl i Hem till byn. En annan rollfigur som många minns är Torsten i Carin Mannheimers serie Svenska hjärtan. Scenen där Torsten flippar ur en vinter och klipper gräsmattan (snön) och ryamattan i hallen med gräsklipparen har blivit en TV-klassiker.

Qvarsebo var son till köpmannen Edgar Qvarsebo, född Karlsson, och hans hustru Thyra, född Albrektsson. Edgar Qvarsebo var äldre bror till skådespelaren Elof Ahrle.[2]

Han gifte sig 1955 med skådespelaren Gunhild Kjellqvist med vilken han fick barnen Peter, Gunilla och Jonas. Paret skilde sig 1969.[3] Han var gift flera gånger och kallade sig själv för underhållsartist för att han hade så många barn i de olika äktenskapen att underhålla.[källa behövs]

Hans äldre bror dansaren och koreografen Per-Arne Qvarsebos son Thomas Qvarsebo är skulptör och har bland annat utfört den statyett som följer Svenska Dagbladets Poppepris.[källa behövs]

Ulf Qvarsebo är begravd på Skogskyrkogården i Stockholm.[4]

Alf Nilsson, Willy Keidser, Gerd Hegnell, Nils Poppe, Ulf Qvarsebo och Harriet Hedenmo i Perrichons resa på Helsingborgs stadsteater 1961.

Harriet Hedenmo och Ulf Qvarsebo i Bättre sent än aldrig på Helsingborgs stadsteater 1962.

