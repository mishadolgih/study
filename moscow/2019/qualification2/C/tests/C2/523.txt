
Coordinate: 45°22′26.2″N 9°09′57.72″E﻿ / ﻿45.373944°N 9.166034°E45.373944; 9.166034

L'Istituto Clinico Humanitas (in lingua inglese tradotto come Humanitas Research Hospital) è un ospedale policlinico ad alta specializzazione, un centro di ricerca clinica e scientifica e sede di insegnamento dell'Università Humanitas[1]. L'ospedale, sito nel comune di Rozzano, nell'area metropolitana di Milano, è riconosciuto dal ministero della Salute come Istituto di ricovero e cura a carattere scientifico (IRCCS), Humanitas è un punto di riferimento a livello internazionale[2] per la ricerca sui tumori e malattie immunodegenerative ed è certificato dalla Joint Commission International dal 14 dicembre 2002[3].

L'idea di costruire l'ospedale risale alla seconda metà degli anni ottanta dall'incontro tra Gianfelice Rocca, Pier Carlo Romagnoli, il professor Nicola Dioguardi e una cordata di imprenditori. Su iniziativa della società Techint – fra i cui azionisti vi è la famiglia Rocca – e con la partecipazione della britannica Bupa e della multinazionale Atkins, nel 1989 viene avviato uno studio di progetto affidato all'architetto inglese James Gowan – in collaborazione con l'omologo italiano Renato Restelli – per la realizzazione dell'ospedale. Attraverso uno studio preliminare volto all'individuazione di una potenziale area sulla quale fare sorgere l'istituto ospedaliero nella provincia di Milano, viene scelto il comune di Rozzano, visto il rilevante bacino di utenza e la necessità di una nuova struttura ospedaliera nella zona[4].

I lavori di costruzione, iniziati nel 1992, terminarono quattro anni più tardi, nel 1996, in occasione dell'inaugurazione. Il complesso ospedaliero è formato da un edificio principale e da altri due edifici destinati agli ambulatori, situati accanto all'ingresso principale. Dal 1997, la struttura ospedaliera inizia ad accogliere i primi utenti, avviandosi in tal modo al percorso di accreditamento da parte del servizio sanitario nazionale ottenuto, infine, nell'anno 2000[4].

Nel 2001, in seguito alle necessità di ampliamento per la realizzazione di un pronto soccorso autonomo, Humanitas acquista dal comune di Rozzano un'area di circa 20.000 m² a nord del complesso esistente. Nel 2003, vengono inaugurati il pronto soccorso, l'unità di radioterapia e tre nuovi piani di degenza[4].

Nel 2008 terminano i lavori, iniziati tre anni prima, per l'ulteriore ampliamento dell'istituto ospedaliero; il nuovo edificio accoglie 120 posti letto per la riabilitazione post-acuta, un auditorium, un parcheggio interrato, una biblioteca multimediale, un'area per la ricerca applicata ed aule didattiche per gli studenti del corso di laurea in medicina e chirurgia, in infermieristica e del corso di laurea specialistica in biotecnologie[4].

L'ospedale di Rozzano dispone di 18 reparti di degenza per complessivi 747 posti letto, per una superficie di circa 65.000 m². I posti letto sono così suddivisi: 647 ordinari, 72 day hospital e 28 di terapia intensiva.
L'istituto è organizzato nei seguenti dipartimenti e unità operative[5]:

L'istituto clinico Humanitas è il principale ospedale del gruppo Humanitas, attivo, con diversi centri di cura e strutture ospedaliere, si attesta come secondo gruppo ospedaliero privato d'Italia, preceduto dal gruppo San Donato[6]. Le strutture ospedaliere facente parte del gruppo sono sette[7]:

Università Humanitas (in lingua inglese tradotta come Humanitas University), altresì indicata come Hunimed, è un'università non statale italiana dedicata alle scienze biomediche e medico-chirurgiche. Ha sede a Pieve Emanuele, comune parte dell'area metropolitana di Milano, nei pressi dell'Istituto Clinico Humanitas.

L'Università è stata istituita e legalmente riconosciuta il 20 giugno 2014 con un decreto del Ministro dell'Istruzione dell'Università e della Ricerca[9]. I soggetti promotori di Humanitas University sono l'Istituto Clinico Humanitas e la fondazione Humanitas per la ricerca.

Dal 1997, grazie ad un accordo con la facoltà di medicina e chirurgia dell'Università degli Studi di Milano, inizia una collaborazione per l'attività didattica degli studenti in medicina all'interno della struttura ospedaliera, sino ad ospitare i corsi di laurea in infermieristica e in medicina e chirurgia, attivati rispettivamente dall'anno 2000 e dal 2003[10].

Nel 2014, l'Istituto Clinico Humanitas è promotore della fondazione dell'Università Humanitas, ateneo pubblico non statale dedicato alle scienze mediche, istituito al MIUR[11]. Nel 2017, terminano i lavori di costruzione del nuovo campus universitario[12][13].

Il campus dell'Università Humanitas è situato nel parco sud di Milano, adiacente all'ospedale Humanitas e comprende tre edifici su un'area complessiva di circa 25.000 m², ai quali si affianca una residenza universitaria di circa 8.000 m² con 240 posti letto per gli studenti[14]. Il campus dispone, inoltre, di un Simulation center, aule e laboratori, una biblioteca, una mensa, bar e aree sportive[12][13].

Dal 2007 è presente un centro di ricerca sui tumori, patologie autoimmuni, malattie cardiovascolari ed ortopediche che ospita circa 300 ricercatori, provenienti da diversi Paesi e guidati dal direttore scientifico Alberto Mantovani[15][16].

L'ospedale è collegato alla fermata Piazza Abbiategrasso, della linea metropolitana verde M2, dalla Navetta Humanitas, linea autobus 230 e dal tram 15.[17]



