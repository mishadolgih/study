
History, precedentemente noto come The History Channel[1], è un canale televisivo tematico italiano a pagamento edito da A+E Networks Italia e disponibile nella piattaforma televisiva Sky Italia. Il palinsesto è costituito da documentari che coprono un vasto campo di periodi e temi, mentre gli argomenti affini sono spesso raccolti in settimane a tema o maratone giornaliere a carattere scientifico, pseudoscientifico e anche di fantascienza. Per via dei suoi contenuti pseudodocumentari, spesso infondati, pseudoscientifici e fantascientifici, e quindi del suo abuso del termine "storia", il canale è stato aspramente criticato da numerosi scienziati, storici e studiosi accademici.

I temi trattati sono la storia militare (con particolare riferimento alla seconda guerra mondiale), la storia medievale, la storia del diciannovesimo e ventesimo secolo, la storia della tecnologia e le biografie di importanti personalità narrate con l'ausilio di ricostruzioni e interventi di storici e testimoni, ma a volte anche fatti moderni come la serie "Guerra di confine" che parla della polizia di confine americane nel loro lavoro quotidiano.[2]

History è stato lanciato da A&E Networks negli Stati Uniti d'America il 1º gennaio 1995 con il nome The History Channel. Oggi il canale, oltre ad essere presente in Italia, è presente in svariate nazioni: Canada, Germania, Inghilterra, Australia, Nuova Zelanda, Portogallo, Irlanda, Israele, Spagna, Polonia, Turchia, Paesi Bassi, Belgio, Romania, Serbia, Sudafrica, America Latina e Asia meridionale.

Il canale, tra febbraio e marzo 2008, ha modificato totalmente la sua brand identity, prima cambiando il logo e in seguito il nome da The History Channel a History.[1]

La versione italiana del canale ha iniziato le trasmissioni il 31 luglio 2003, in concomitanza con la nascita della pay tv Sky Italia. Inizialmente, il palinsesto della versione italiana ha semplicemente tradotto serie realizzate per il canale anglofono, per poi realizzare alcune produzioni sulla storia d'Italia specificamente rivolte al pubblico italiano.

Oggi il canale è presente in 3 versioni: History, History +1 e History HD. Dal 1º dicembre 2011 il canale insieme al suo timeshift sono trasmessi in formato panoramico 16:9 e dal 1º febbraio 2012 è nato il canale simulcast History HD che trasmette in alta definizione[3].

History +1 è la versione timeshift del canale che trasmette la programmazione posticipata di un'ora, è sintonizzata nella posizione 408 dello Sky Box.

History HD è la versione simulcast in alta definizione del canale, nato il 1º febbraio 2012[3] è sintonizzabile al canale 407 dello Sky Box HD.

* Giorno medio mensile su target individui 4+

Logo di The History Channel usato dal 31 luglio 2003 al 20 marzo 2008.

Logo di History utilizzato dal 20 marzo 2008 al 2015.

Logo di History utilizzato dal 2015.

