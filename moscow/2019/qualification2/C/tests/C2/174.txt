
Gustaf Henrik Dyfverman, född 18 mars 1912 i Västeråkers församling i Uppsala län, död 2 augusti 1998 i Oscars församling i Stockholm[1], var en svensk teaterchef, teaterregissör och TV-producent. 

Dyfverman spelade teater vid studentteatern i Uppsala och kom därefter till Gösta Ekman på Vasateatern. 1935 anställdes han som hallåman vid Radiotjänst från 1938 arbetade han som reporter och var från 1939 regissör vid radioteatern. När TV startade ledde han utbildningen av de första TV-producenterna och blev senare svensk TV:s förste teaterchef.

En minnesbok, Den första TV-teatern : 1954-1969 : Henrik Dyfverman med flera om en nation[2], utgavs i november 2004 av sonen Martin Dyfverman, känd från Radio Örebro och P1-programmet "Samtal pågår".

Henrik Dyfverman var son till kyrkoherde Arvid Dyfverman och Ingeborg Sandberg, yngre bror till lantmätaren Carl Johan Dyfverman och sonson till skulptören Carl Johan Dyfverman. Han gifte sig 1942 med Marthe Fristedt (1914–1986)[1], dotter till ingenjören Gustaf Fristedt och Rut Wiksell. De fick barnen Tomas Dyfverman (1944–2009) och Martin Dyfverman (född 1947).[3] Henrik Dyfverman är begravd på Skogskyrkogården i Stockholm.

