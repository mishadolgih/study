
Ջուզեպպե Վերդի (իտալ.՝ Giuseppe Fortunino Francesco Verdi, հոկտեմբերի 10, 1813(1813-10-10)[1][2][3][4][5][5][6][7][8], Լե Ռոնկոլե, Բուսետո, Պարմա, Էմիլիա Ռոմանիա - հունվարի 27, 1901(1901-01-27)[1][9][2][3][4][5][5][5][6][7][8], Միլան, Իտալիայի թագավորություն[10][11]), նշանավոր իտալացի կոմպոզիտոր[12]: Համարվում է 19-րդ դարի առավել ազդեցիկ և առաջնային օպերային երգահաններից մեկը՝ իտալացի խոշորագույն կոմպոզիտորներ Վինչենցո Բելլինիի, Գաետանո Դոնիցետիի, Ջոակինո Ռոսսինիի դարաշրջանից հետո, որոնց աշխատանքները մեծ ազդեցություն են թողել նրա վրա։ 30 տարեկան հասակում Վերդին պատմության մեջ դարձել է ամենահեղինակավոր օպերային կոմպոզիտորներից մեկը։ Վերդին` որպես բարեփոխիչ, զգալիորեն փոխել է իտալական օպերայի բնույթն ու կառուցվածքը, հավասարապես կարևորել խոսքի և երաժշտության դերերը: Նա գրել է 28 օպերա, որոնցից շատերը, այդ թվում՝ «Ռիգոլետտո», «Տրավիատա», «Տրուբադուր», «Աիդա», «Օթելլո», «Ֆալստաֆ»,«Պարահանդես-դիմակահանդես» օպերաները, որոնք ընդգրկված են ժամանակակից խոշորագույն օպերային թատրոնների մշտական խաղացանկերում։ Օպերաներից բացի՝ Վերդին ստեղծել է նաև կանտատներ (այդ թվում՝ «Ազգերի հիմնը»), հոգևոր երկեր, վոկալ անսամբլներ, լարային կվարտետ, ռոմանսներ, երգեր և այլն:

Իր վաղ շրջանի օպերաներում Վերդին հավանություն է տվել Ռիսորջիմենտո շարժմանը, որը ձգտում էր միավորել Իտալիան: Կարճ ժամանակով նա նաև եղել է ընտրված քաղաքական գործիչ: Նաբուկկո (1842) օպերայի «Թռչիր, միտք ոսկե թևերով» երգչախմբի հատվածում կոմպոզիտորը վառ կերպով նկարագրել է շարժման գործողությունները, որին ինքն էլ անմասն չի մնացել։

Վերդիի հայրենասիրական տրամադրություններն արտահայտվել են նաև 1848 թվականի հեղափոխության ժամանակ քաղաքական գործիչ Ջուզեպպե Մանձինիի առաջարկով գրած «Հնչիր, շեփոր» հիմնում։ Նրան համարել են իտալական հեղափոխության մաեստրո:

Ջուզեպպե Վերդին ծնվել է 1813 թվականին  Լը Ռոնկոլեում, Բուսետոյից ոչ հեռու (Պարմի դքսություն)։ Ծննդյան հաջորդ օրը նրան մկրտում են և Վերդիի մկրտությունը գրանցվում է հոկտեմբերի 11-ը, սակայն նա իր ծննդյան օրը համարում էր հոկտեմբերի 9-ը[13], քանի որ այդ ժամանակ օրերը հաճախ հաշվում էին մայրամուտից, որն ըստ հաշվարկի ոչ թե 10-ն էր, այլ 9-ը[14]։

Կոմպոզիտորի հայրը՝ Կարլո Վերդին ուներ գյուղական մի պանդոկ։ Մայրը՝ Լուիջա Ուտտինին մանող բանվորուհի էր։ Քույրը ՝ Ջյուսեպպան, մահացել է 1833 թվականին 17 տարեկան հասակում[13]։ Նրանց ընտանիքը խեղճ էր ապրում և նա դժվար մանկություն է ունեցել։ 

Չորս տարեկանում Վերդին մասնավոր լատիներեն և իտալերեն լեզուների դասեր է անցել գյուղի դպրոցի ուսուցչի մոտ, իսկ վեց տարեկանում հաճախել է տեղական դպրոց: Նոտաճանաչություն ձեռք բերել և երգեհոն նվագել սովորել է Պիետրո Բայստրոքիի մոտ։ 

Գյուղի եկեղեցում Ջուզեպպեն մասնակցել է պատարագների մատուցմանը։ Տեսնելով որդու առաջադիմությունը երաժշտության ասպարեզում, ծնողները նրա համար սպինետ են գնել (սպինետը ստեղնաշարային նվագարան է՝ կլավեսինի նման)[15] , որը կոմպոզիտորը պահպանել է իր ողջ կյանքի ընթացքում։ Եկեղեցում նա երգեհոն էր նվագում, նվագակցում էր եկեղեցական երգչախմբին։ Որոշ ժամանակ անց, իր ուսուցչի մահից հետո, երբ Վերդին ընդամենն ութ տարեկան էր, դառնում է եկեղեցու երգեհոնահարը, որի դիմաց նա վարձատրվում է[16]։

Անգլիացի երաժշտագետ, պատմաբան Ռոջեր Փարքերը նշել է, որ Վերդիի ծնողները գնահատել են կրթությունն ու մտահոգվել են տղայի ուսմամբ։ Նրան դաստիարակել են այնպես, որ ինքն էլ արժևորի այն[17]։

Երաժշտության մեջ շնորհալի պատանուն ուշադրություն դարձրեց Անտոնիո Բարեցցին՝ մի հարուստ վաճառական հարևան Բուսետո քաղաքից։ Նա հավատում էր, որ Վերդին կդառնա ոչ թե պանդոկապան կամ եկեղեցական երգեհոնահար, այլ մեծ կոմպոզիտոր։ Բարեցցիի խորհրդով տասնամյա Վերդին տեղափոխվեց Բուսետո՝ ուսման։ Այսպես սկսվեց նոր, կյանքի էլ ավելի դժվար շրջանը՝ պատանեկությունն ու երիտասարդությունը։ Կիրակի օրերը Ջուզեպպեն գնում էր Լը Ռոնկոլե, ոտքով անցնելով ավելի քան մի քանի տասնյակ կիլոմետր[18], որտեղ երգեհոն էր նվագում պատարագների ժամանակ։ Վերդիի համար կոմպոզիցիայի դասատու էլ հայտնվեց՝ Ֆերնանդո Պրովեզին, ով Բուսետոյի «Ֆիլհարմոնիկ հասարակության» տնօրենն էր։ Պրովեզին Վերդիին սովորեցնում էր ոչ միայն կոնտրապունկտ (մեղեդային երկու կամ ավելի ձայների համադրում), այլև լրջորեն զբաղվում էր նրա նոտա կարդալով։ Ջուզեպպեի ուշադրությունը կենտրոնացնում էր համաշխարհային գրականության վրա՝ Շեքսպիր, Դանթե, Գյոթե, Շիլլեր։ Նրա ամենասիրած ստեղծագործություններից էր իտալացի մեծ գրող Ալեսանդրո Մանձոնիի «Նշանվածները» վեպը։ Պրովեզին նրա հետ պարապեց մինչև 1829 թվականի վերջերը և դադարեցրեց պարապմունքները, հայտարարելով, որ այլև ոչինչ չունի տալու Վերդիին[19]։

Վերդին հետագայում նշել է. «13-ից 18 տարեկանում ես գրել եմ մի շարք տարբեր ստեղծագործություններ, հարյուրավոր շքերթներ նվագախմբի համար, փոքրիկ սինֆոննիաներ՝ եկեղեցիների, թատրոնների և համերգների համար, հինգ կամ վեց կոնցերտ, վարիացիաներ դաշնամուրի համար, որոնք ես նվագել եմ համերգների ժամանակ։ Գրել եմ բազմաթիվ սերենադներ, կանտատներ, արիաների, դուետներ, տրիոներ՝  եկեղեցական տարբեր երաժշտությունների համար, որոնցից հիշում եմ միայն Ստաբատ մատերը[14][20]: Այս տեղեկությունները մեզ են հասել իտալացի երաժիշտ և խմբագիր  Ջուլիո Ռիքորդիի (Giulio Ricordi)  «Կենսագրական համառոտ ակնարկներ» գրքից (1879 թ․), որը գրել էր Վերդիի թելադրանքով[21]։

Տասնհինգ տարեկանում Ջուզեպպեն գրում է ութ մասից բաղկացած կանտատ ՝ իտալացի թատերագիր Վիտորիո Ալֆիերիի  «Սաուլ» ստեղծագործության հիման վրա, որն էլ ներկայացվում է Բերգամո քաղաքում։ Այն գրավեց Բարեցցիի և Դեմալդի ուշադրությունը և արժանացավ նրանց գնահատանքին, ովքեր մեկնաբանեցին հետևյալ կերպ․ «Նա ցույց է տալիս կենդանի երևակայություն, փիլիսոփայական հայացք և ձայնային ճիշտ գործիքային դասավորություն մասերում»[22]:

Տասնինը տարեկանում, 1832 թվականին Վերդին տեղափոխվեց Միլան կրթությունը շարունակելու նպատակով, սակայն նրան կոնսերվատորիա չընդունեցին՝ դաշնամուր վատ նվագելու պատճառով[23]։ Բացի դրանից կոնսերվատորիայում տարիքային սահմանափակում կար (հետագայում կոնսերվատորիան կոչվել է Վերդիի անունով)։ Նա սկսեց կոնտրապունկտի մասնավոր դասեր ստանալ՝ միաժամանակ անցկացնելով միջոցառումներ և պարզապես համերգներ։ Մասնավոր դասեր է առել դիրիժոր ու կոմպոզիտոր Վինչենցո Լավինյիից[24]: Շփվելով Միլանի հասարակության վերնախավի հետ, նա որոշեց թատերական կոմպոզիտորի լուրջ գործունեություն ծավալել։

1836 թվականին գլխավորել է Բուսսետոյի ֆիլհարմոնիկ ընկերությունը[25]:

Վերդին նշել է, որ մինչև Լավինյիի մոտ դասեր անցնելը, նա ոչինչ չի իմացել բացի բազմաձայն պոլիֆոնիկ երաժշտությունից (Կանոն) և ֆուգայից, որ նախկինում ոչ-ոք իրեն չի սովորեցրել գործիքավորում ինչպես անել կամ ինչպես դրամատիկ երաժշտություն ստեղծել[26]։ Նա պարզապես գրել է մի շարք երաժշտական գործեր Բուսսետոյի ֆիլհարմոնիկ հասարակության համար, ներառյալ վոկալ երաժշտություն, նվագախմբային երաժշտություն և պալատական ստեղծագործություններ[27]։ Սակայն այդ վաղ շրջանի աշխատանքներից շատ քչերն են պահպանվել[28]։

1834 թվականի կեսերին Վերդին Բարեցիի միջնորդությամբ Բուսետոյում աշխատանք է գտնում, որտեղ երաժշտության դասեր է տալիս, այդ թվում նաև Բարեցցիի դստերը։ 1831 թվականին Վերդին նշանվում է նրա հետ[29]։ Պարապմունքներին զուգահեռ, նախքան Միլան տեղափոխվելը ՝ 1835 թվականի սկզբներին, նա մի քանի ամիս ղեկավարում է Ֆիլհարմոնիան։ Հաջորդ տարի հուլիսին կոմպոզիտորը  վկայական է ստանում Լավինիի մոտ դասեր անցնելու համար[30], իսկ հետո երեք տարի ղեկավարում է Բուսսետոյի դպրոցը։ 

1936 թվականի մայիսին Ջուզեպպեն ամուսնանում է Մարգերիտա Բարեցցիի հետ։ Մեկ տարի անց ծնվում է նրանց առաջնեկը ՝ Վերջինիա Մարիա Լուիջիան, իսկ 1838-ին երկրորդ զավակը ՝ Իկիլիո Ռոմանոն։  Երկու երեխաներն էլ  մանուկ հասակում են մահացել, Վիրջինիան 1838 թվականի օգոստոսի 12-ին, Իլիկիո 1839 թվականի հոկտեմբերի 22-ին[31]:

1837 թվականին երիտասարդ կոմպոզիտորը դիմում է Մասինիի աջակցությանը ՝ Միլանում իր օպերան բեմադրելու համար[32]։ Լա Սկալայի իմպրեսարիո Բարտոլոմեո Մերելլին համաձայնում է  բեմադրել Օբերտո  օպերան[33], օպերայի լիբրետտոն գրել է իտալացի կոմպոզիտոր,գրող Տեմիստոկլե Սոլերան ( Temistocle Solera)[34], 1839 թվականի նոյեմբերին։ Լրացուցիչ ևս տասներեք բեմադրություններից հետո, Մերելլին առաջարկում է Վերդիին նոր պայմանագիր՝ երկու օպերայի համար։ Դրանք էին «Արքա մեկ ժամով» (Un giorno di regno) և «Նաբուկո» (Նաբուգոդոնոսոր - Nabucco) օպերաները[35]։ 

Կոմպոզիտորի վաղ ժամանակաշրջանի օպերաները ցույց են տալիս, որ Վերդին դրանք գրելու ընթացքում դեռ սովորելիս է եղել, սակայն երևում է նաև, որ նա աշխատել է իր վրա և աստիճանաբար օպերայի տարբեր տարրեր ստեղծելով վարպետացել է: Նրա առաջին օպերայի ՝  «Օբերտոյի» կառուցվածքը բավականին աղքատիկ է և, բացի այդ առաջին օպերաների գործիքավորումները շատ ավելի պարզ են[36]:

Վերդին երբ աշխատում էր իր երկրորդ ՝   Արքա մեկ ժամով   օպերայի վրա, նրա կյանքում ողբերգական դեպք է տեղի ունենում։ 26 տարեկան հասակում էնցեֆալիտից մահանում է Մարգերիտան ՝ նրա կինը։ Նա պաշտում էր կնոջն ու երեխաներին և նրանց կորստից ամբողջովին կոտրվում է։ 

Արքա մեկ ժամով  օպերան բեմադրվել է նրա կնոջ մահից մի քանի ամիս անց, սակայն ձախողվել, որի պատճառով էլ Վերդին հրաժարվեց կրկին ներկայացնել այն։ Նա մեծ հիասթափություն ապրեց և որոշեց այլևս չգրել[37]։

«Նաբուկկոն» Վերդիի թվով երրորդ օպերան է, որն առաջին անգամ բեմադրվել է 1842 թվականի մարտի 8-ին Միլանի «Լա Սկալա» թատրոնում։ Այն մեծ հաջողություն ունեցավ ու այդ օրերին բեմադրվեց 57 անգամ[37]։

Սակայն “Նաբուգոդոնոսորը”, որ առաջին անգամ ներկայացվեց 1842 թվականին, նրան ճանաչում բերեց։ «Նաբուգոդոնոսորին» հաջորդեցին միանգամից մի քանի օպերաներ, այդ թվում «Լոմբարդցիները խաչակրաց արշավանքներում» և «Էրնանի», որոնք ներկայացվեցին և հաջողություն ունեցան Իտալիայի մի քանի քաղաքներում[38][39]։

«Էրնանին» առաջին օպերան է, որն 1904 թվականին ամբողջությամբ ձայնագրվել է։ Օպերայի առաջնախաղը կայացել է Վենետիկի «Լա Ֆենիչե» թատրոնում 1844 թվականի մարտի 4-ին[40]։

1847 թվականին «Լոմբարդցիները»՝ վերափոխված և վերանվանված «Երուսաղեմ», ներկայացվեց Փարիզի օպերայում։ Դրա հետ կապված կոմպոզիտորը հետևեց բեմադրման փարիզյան ավանդույթներին, և «Երուսաղեմը» դարձավ Վերդիի «մեծ օպերա» ոճի առաջին ստեղծագործությունը։

Մակբեթը կոմպոզիտորի թվով տասներորդ օպերան է։ Իտալերեն լիբրետտոն գրվել է Ֆրանչեսկո Մարիյա Պիավեի և Անդրեա Մաֆեիի համագործակցությամբ ըստ Վիլյամ Շեքսպիրի «Մաքբեթ» ողբերգության։ Օպերայի առաջնախաղը տեղի է ունեցել 1847 թվականի մարտի 14-ին Ֆլորենցիայի Պերգոլա քաղաքի օպերային թատրոնում[41]։

20 տարի անց Վերդին վերամշակել է երաժշտությունը՝ Փարիզի Լիրիկ թատրոնում նոր բեմադրության համար[42]։ Նոր տարբերակի պրեմիերան կայացել է 1865 թվականի ապրիլի 21-ին։ Օպերայի երկրորդ տարբերակը հաճախ բեմադրվում է։

Լուիզա Միլլեր օպերան կոմպոզիտորի 15-րդ օպերան է։ Վերդին այն գրել է Ֆրիդրիխ Շիլլերի «Խարդավանք և սեր» պիեսի հւման վրա, իտալերեն լիբրետտոն գրել է Սալվատորե Կամարանոյը։ Օպերայի պրեմիերան տեղի է ունեցել Նեապոլի «Սան Կարլո» թատրոնում 1849 թվականի դեկտեմբերի 8-ին։ Այն պատկանում է Վերդիի վաղ շրջանի լավագույն գործերի շարքին[43][44]։

38 տարեկանում Վերդին սիրավեպ ունեցավ երգչուհի (սոպրանո) Ջուզեպպինա Ստրեպոնիի հետ[45], սակայն նրանք ամուսնացան միայն 11 տարի անց[46], իսկ նրանց համատեղ կյանքը մինչ ամուսնությունը հաճախ դիտվում էր որպես սկանդալային հատկապես այն վայրերում, որտեղ նրանք ապրում էին։ Ջուզեպպինան շուտով դադարեց ելույթ ունենալ, և Վերդին հետևելով Ջոակինո Ռոսսինիի օրինակին, որոշեց կնոջ հետ միասին իր կարիերան դադարեցնել։ Նա հարուստ էր, հանրաճանաչ և սիրահարված։ Հնարավոր է՝ հենց Ջուզեպպինան համոզեց նրան շարունակել օպերաներ գրել։ 

«Հանգստից հետո» Վերդիի գրած առաջին օպերան դարձավ նրա առաջին գլուխգործոցը՝ «Ռիգոլետտոն»: Օպերայի լիբրետտոն, գրված Վիկտոր Հյուգոյի «Արքան զվարճանում է» պիեսի մոտիվներով էական փոփոխության ենթարկվեց գրաքննության արդյունքում և մինչև օպերայի ստեղծման հիմնական ավարտը կոմպոզիտորը մի քանի անգամ մտադրվեց թողնել այն։ Առաջին բեմադրությունը տեղի ունեցավ Վենետիկում 1851 թվականին և մեծ հաջողություն ունեցավ։

Ռիգոլետտոյում լիովին արտահայտված է Վերդիի արտիստիկ շռայլությունը․ հիանալի մեղեդիներով հագեցած ամբողջ պարտիտուրան, ձայնային ելևէջումները հնչում են իրապես երկնային գեղեցկությամբ, չկրկնվելով, բազմաթիվ արիաներն ու նվագախմբի կատարումները հետևում են միմյանց երաժշտական հանճարի այս անդադար տոնակատարության մեջ, խթանում են ապրումները՝ միահյուսելով ողբերգականն ու կատակերգականը։

Վերդիի հաջորդ նշանավոր օպերան՝ «Տրավիատան» գրվեց և բեմադրվեց «Ռիգոլետոյից» երկու տարի անց[47]։ Այս օպերայի լիբրետտոն գրվել է Ալեքսանդր Դյումա – որդու «Կամելիազարդ տիկինը» պիեսի հիման վրա։ Այն կոմպոզիտորին մեծ համբավ բերեց։

Տասնմեկ տարիների ընթացքում, մինչև՛ և ներառյալ  Տրավիատան, Վերդին գրել է տասնվեց օպերա։ Հաջորդ տասնութ տարիներին (մինչև Աիդան ) բեմի համար նա ընդամենը վեց նոր ստեղծագործություն է գրել[48]։  

1856 թվականին կոմպոզիտորը վերադարձավ Սանտ Ագաթա, որի համար շատ երջանիկ էր և նույնիսկ արտահայտվել է այսպես․ «Կատարյալ հրաժարում երաժշտությունից, մի քիչ ընթերցում, որոշակի թեթև զբաղմունք գյուղատնտեսությամբ, ձիերով։ Ընդամենն այսքանը ․․․ »[49]։ 

Այնուամենայնիվ, մայիսի 15-ին Վերդին Վենետիկի «Լա Ֆենիչե» (La Fenice) թատրոնի հետ պայմանագիր կնքեց հաջորդ գարնանը օպերայի համար: Դա պետք է լիներ «Սիմոն Բոկանեգրա» օպերան, որի պրեմիերան տեղի ունեցավ 1857 թվականի մարտի 12-ին[50]։ Վերդին գոհ չլինելով հանդիսատեսի կողմից օպերայի ընդունելությունից, հետագայում վերամշակեց այն ՝ լիբրետտոյում փոփոխությունների կատարումը վստահելով Արիգո Բոյտոյին։ Օպերայի երկրորդ տարբերակի առաջնախաղը տեղի ունեցավ 1881 թվականի մարտի 24-ին Միլանի «Լա Սկալա» թատրոնում։

Ստրեպոնիի հետ Վերդին շրջել է տարբեր երկրներով։ Որոշ ժամանակով նրանք ապրել են Փարիզում, այնուհետև Նեապոլում, որտեղ 1858 թվականի հունվարին Սոմմայի հետ միասին աշխատում էին Գուստավ III օպերայի լիբրետտոյի վրա, որը հետագայում ձևափոխվեց և անվանվեց «Պարահանդես-դիմակահանդես»։ Այդ ժամանակ Վերդին արդեն Ստրեպոնիին որպես իր կին էր ներկայացնում, իսկ նա նամակները ստորագրում էր  Ջուզեպպինա Վերդի  անվամբ[51]։

1859 թվականի օգոստոսի 29-ին Վերդին և Ջուզեպպինան ամուսնացան[52] ։

Հասնելով որոշակի հաջողությունների և ունենալով հնարավորություններ, 1859 թվականին Վերդին սկսեց ակտիվ հետաքրքրվել Իտալիայի քաղաքականությամբ[53] ։ Նա Ռիսորջիմենտո շարժման կողմանկից էր և փորձում էր յուրովի աջակցել ու իր ներդրումն ունենալ այդ գործում։  
«Նաբուկկո»  օպերայում  «Թռչիր, միտք ոսկե թևերով»  երգչախմբի  համար գրված հատվածում կոմպոզիտորը ներկայացրել է շարժումը նկարագրող տեսարաններ[54]։

Թերևս, Վերդիի քաղաքական դիրքորոշումները նկատելի են եղել 1840-ականներին[55]։ 1848 թվականին Իտալիայի ազգային-ազատագրական շարժման առաջնորդ, հեղափոխական Ջուզեպպե Մացցինին Վերդիին առաջարկում է մի հայրենասիրական օրհներգ գրել[56]։

Օպերայի պատմաբան Չարլզ Օսբորնը նշել է, որ Վերդին իր  «Լենյանոյի ճակատամարտը» օպերայում, գրված 1849 թվականին, վառ կերպով է անդրադարձել հեղափոխական շարժմանը և դրա մասնակիցներին։ 

1859 թվականին սկսեցին ամբողջ Իտալիայում կարգախոսներ տարածել «Վիվա Վերդի»[57] , որի ամբողջական տարբերակը «Viva Vittorio Emanuele Re D'Italia» (Վիկտոր Էմանուիլ II-ի) կարգախոսն էր[58][59]։ 

Այդ տարի Վերդին ընտրվեց նոր գավառական խորհրդի անդամ և նշանակվեց հինգ հոգուց բաղկացած խմբի ղեկավար, ովքեր պետք է հանդիպիպում ունենային թագավոր Վիկտոր Էմանուիլ II-ի հետ[60]։ Նույն թվականի հոկտեմբերի 17-ին Վերդին հանդիպեց  կոմս, Պիեմոնտի և Իտալիայի վերամիավորման ժամանակաշրջանի պետական գործիչ և դիվանագետ, բուրժուականացող ազնվականության և լիբերալ միապետական բուրժուազիայի գաղափարախոս ու առաջնորդ Կամիլլո Բենսո Կավուրի հետ։ Ավելի ուշ, նույն թվականին Իտալիայի հյուսիսում գտվող Պարմա գավառի Էմիլիա Ռոմանիա մարզի կառավարությունն անցավ Կենտրոնական Իտալիայի միացյալ մարզերի ենթակայության տակ, իսկ Վերդիի քաղաքական կյանքը գրեթե ավարտին մոտեցավ[61] ։ 1860 թվականին նա հրաժարվեց մարզային խորհրդի անդամ լինելուց[62]։  Կավուրը սակայն փորձում էր համոզել նրան մնալ քաղաքական այդ դաշտում, որպես վառ կերպար[63], սակայն նա խոստովանել է, որ համաձայնել է մնալ՝ միայն մի քանի ամիս հետո հրաժարական տալու պայմանով[64]։ 1861 թվականի փետրվարի 3-ին ընտրվել է Սարդինիայի թագավորության խորհրդարանի անդամ, որպես Ֆիդենցայի Բորգո քաղաքի ներկայացուցիչ։ Սակայն, Կավուրի մահը նրան շատ վշտացրեց և նա գրեթե չէր մասնակցում խորհրդական հավաքներին[65]։ Ավելի ուշ, 1874 թվականին Վերդին նշանակվեց իտալիայի Սենատի անդամ, բայց չէր մասնակցում դրա գործողություններին[66][67]։

«Պարահանդես-դիմակահանդես» օպերայի բեմադրումից հետո Վերդին տասնյակ օպերային ընկերություններից նոր օպերա գրելու առաջարկներ էր ստանում։ Սակայն բոլորին էլ մերժում էր[68]։ 1860 թվականի դեկտեմբերին նա նոր առաջարկ ստացավ, որի դիմաց վարձատրվելու էր 60 000 ֆրանկ, ներառյալ մյուս ծախսերը։ Այդ օպերան «Ճակատագրի ուժ» -ն էր[69]։ Կոմպոզիտորն այն գրել է Սանկտ Պետերբուրգի Մեծ թատրոնի պատվերով, որտեղ և 1861 թվականին պիտի անցկացվեր օպերայի պրեմիերան, սակայն դերակատարման խնդրի պատճառով բեմադրությունը հետաձգվեց։ Օպերայի առաջնախաղը տեղի ունեցավ հաջորդ տարի 1862 թվականի նոյեմբերի 10-ին[69], որի համար Վերդին պարգևատրվեց  Սուրբ Ստանիսլավի շքանշանով [70]։  Վերդիի կողմից երաժշտության մեջ որոշ փոփոխություններ կատարելուց հետո 1869 թվականի փետրվարի 27-ին այն բեմադրվեց Միլանի «Լա Սկալա» թատրոնում։ 

1862 թվականի փետրվարի 24-ին, երբ Վերդին Ռուսաստանից նոր էր վերադարձել Փարիզ, հանդիպեց երկու երիտասարդ իտալացի գրող-կոմպոզիտորների հետ, քսանամյա Արրիգո Բոիտոյի և Ֆրանկո Ֆասիոյի: Նրան հրավիրել էին Լոնդոնում կայանալիք  1862 միջազգային ցուցահանդեսի  համար երաժշտություն գրել[71], իսկ Բոիտոն տեքստի համար էր պատասխանատու։ Դա  «Ազգերի հիմնը»  (Inno delle nazioni) կանտատն էր: Լինելով գերմանացի և ֆրանսիացի երգահան, «մեծ օպերա» (Grand Opera) ժանրի հիմնադիր Ջակոմո Մեյերբերի հետևորդը, Բոիտոն քննադատաբար էր մոտենում Վերդիի ստեղծագործական մոտեցմանը, չնայած այն բանին, որ նրանք օպերաներ գրելու հարցում սերտ համագործակցել են միմյանց հետ[72]։

1860-1870 -ականներին Վերդին սկսեց մեծ ուշադրություն դարձնել Բուսսետոյի իր կալվածքին, գնեց հավելյալ տարծքներ[73]։ 1867 -ին մահացան նրա հայրն ու Մարգերիտայի ՝ առաջին կնոջ հայրը։ Վերդին Ջուզեպպինայի հետ միասին որոշեցին երեխա որդեգրել ՝ յոթնամյա մի աղջնակի (Ֆիլոմենա Մարիա Վերդի)։ Աղջիկը 1878 թվականին ամուսնացավ Վերդիի ընկերոջ որդու և փաստաբան Անջելո Կարրառայի հետ և Վերդիի ունեցվածքը ժառանգեց նրանց ընտանիքը[74]։ 

1869 թվականին Վերդին Ջոակինո Ռոսսինիի հիշատակին նվիրված  Ռեքվիեմ գրելու առաջարկ ստացավ։ Նա երկար աշխատեց դրա վրա, սակայն ձախողվեց ներկայացումը ( մինչև 1988 թվականը առաջնախաղը չի կայացել )։ Այնուհետև Վերդին  ռեքվիեմի համար գրեց «Libera Me»-ն(մյուս մասերը գրել էին ժամանակի ոչ այնքան հայտնի իտալացի կոմպոզիտորները) [75]։ Իսկ 1874 թվականին գրող Ալեսանդրո Մանձոնիի մահվան առիթով Վերդին գրեց[76]  իր Ռեքվիեմ  ստեղծագործությունը ՝  դրան միացնելով նախկինում գրած «Libera Me»-ի վերափոխված տարբերակը։

Վերդիի վերջին նշանավոր օպերաների մեկը՝ «Աիդա»-ն նրան պատվիրվել էր գրել եգիպտական կառավարության արքայական օպերայի համար, Սուեզի ջրանցքի բացման առթիվ, խեդիվ Իսմայիլ-Փաշայի կողմից, 1869 թվականին։ Նրան օպերան գրելու համար բավականին մեծ գումար՝  150․000 ֆրանկ էին առաջարկել։  Ըստ որոշ տվյալների՝ երբ տոնակատարության կազմակերպիչներն առաջին անգամ դիմել էին կոմպոզիտորին, նա հրաժարվել էր պատվերն ընդունելուց։ Կազմակերպիչները Վերդիին զգուշացրել էին, որ նույն առաջարկով կդիմեն Շարլ Գունոյին։ Վերդին հույս էր հայտնել, որ Գունոն կհամաձայնի օպերա գրել։ Եվ միայն, երբ կազմակերպիչները սպառնացել էին, որ պատվերը կստանա Ռիխարդ Վագները, Վերդին համաձայնել էր ծանոթանալ պայմանագրի կետերին։ Օպերայի շենքն իրականում բացվել է  կոմպոզիտորի  Ռիգոլետտո օպերայի բեմադրությամբ[77]։

«Աիդա»-ն մեծ հաջողությամբ բեմադրվեց Կահիրեում 1871 թվականին[78]։ Այն Վերդիի լավագույն և սիրված ստեղծագործություններից մեկն է և ընդգրկված է աշխարհի խոշորագույն օպերային թատրոնների խաղացանկում։

1872-1873 թվականներին Վերդին տնօրինում էր Աիդա օպերայի բեմադրումը Միլանում, Պարմայում և Նեապոլում, որպես պրոդյուսեր արդյունավետ էր աշխատում և պահանջում բարձր ներկայացման որակ և փորձերի ճիշտ անցկացում[79]։ Նեապոլում անցկացրած ժամանակ Վերդին գրել է  Լարային քառյակ 
ստեղծագործությունը, միակ պալատական երաժշտությունը, որը նրա կողմից փրկվել էր[80]։

Վերդին և Վագները, յուրաքանչյուրը լինելով իր ազգային օպերային դպրոցի առաջնորդը, չէին սիրում միմյանց։ Ամբողջ կյանքում նրանք երբեք չհանդիպեցին։ Վագների և նրա երաժշտության մասին Վերդիի գրած մեկնաբանություններից մի քանիսն են պահպանվել են. «Նա միշտ, բոլորովին անտեղի ընտրում է չտրորված արահետ՝ փորձելով թռչել այնտեղ, ուր նորմալ մարդը պարզապես գնում է ոտքով՝ հասնելով շատ ավելի լավ արդյունքների»։ 

Այնուամենայնիվ, Վերդին իմանալով Վագների մահվան մասին ՝  ասել է. «Ինչ տխուր է… Այդ անունը մեծ հետք թողեց արվեստի պատմության մեջ»: 

Իսկ Վերդիի երաժշտության վերաբերյալ Վագներից հայտնի է միայն մեկ արտահայտություն։ Լսելով Ռեքվիեմը, մեծ գերմանացին ՝  մշտապես պերճախոս, միշտ շռայլ, բայց ոչ շողոքորթող մյուս շատ կոմպոզիտորների մասին արած մեկնաբանություններում, ասել է. «Ավելի լավ է ՝  ոչինչ չասել»:

Հաջորդ տասներկու տարին Վերդին շատ քիչ աշխատեց՝ դանդաղորեն խմբագրելով իր նախկինում գրած մի քանի ստեղծագործություններ։

«Օթելլո» օպերան՝ գրված Վիլյամ Շեքսպիրի պիեսի հիման վրա, բեմադրվեց Միլանում 1887 թվականին։ Այդ օպերայի երաժշտությունն «անվերջանալի է»: Այն չի պարունակում իտալական ավանդական օպերայի՝ արիաների բաժանումն ու վոկալ երաժշտական կաղապարները։ Այս նորարարությունը կատարվել էր Վագների օպերային բարեփոխումների ազդեցությամբ՝ վերջինիս մահից հետո։ Բացի դրանից՝ դարձյալ Վագների բարեփոխումների ազդեցությամբ Վերդիի ուշ շրջանի ոճը բարձրացավ վոկալ երաժշտական առավել բարձր մակարդակի։ Դա օպերան դարձրեց ավելի իրատեսական, չնայած վախեցնում էր իտալական ավանդական օպերայի երկրպագուներին։

Վերդիի վերջին՝ «Ֆալստաֆ» (Falstaff) օպերան, որի լիբրետոն կոմպոզիտոր և լիբրետոների հեղինակ Արիո Բոյտոն գրեց Շեքսպիրի «Վինձորի չարաճճի կանայք» (Merry Wives of Windsor) կատակերգության ֆրանսերեն թարգմանության հիման վրա, որը կատարել էր Վիկտոր Հյուգոն[81]։ Այդ կատակերգության փայլուն պարտիտուրան ավելի հարազատ էր վագներյան «Մեյստերզինգերամ» օպերային, քան Ռոսինիի ու Մոցարտի կատակերգական օպերաներին։ Եռուն մեղեդին թույլ է տալիս չդանդաղեցնել սյուժեի զարգացումը և ստեղծում է շիլաշփոթի տպավորություն, որն այնքան հարազատ է շեքսպիրյան կատակերգությանը։ Օպերան ավարտվում է յոթհնչյուն ֆուգայով, որով Վերդին լիովին ցույց է տալիս կոնտրապունկտին տիրապետելը։

Ֆալստաֆի առաջնային խաղը տեղի է ունեցել 1893 թվականի փետրվարի 9-ին Լա Սկալայում։ Այդ ներկայացման տոմսն երեսուն անգամ ավելի արժեր, քան սովորաբար էր։ Ներկա էին արքայական տոհմի ներկայացուցիչներ, ազնվականներ, երաժշտական քննադատներ, արվեստի գործիչներ Եվրոպայի տարբեր կողմերից։ ներկայացումը մեծ հաջողություն ունեցավ, իսկ ավարտին ՝ Վերդիին և դերասաններին ուղղված ծափահարությունները տևեցին մեկ ժամ։ Այնուհետև դրան հետևեց բուռն ընդունելություն, երբ կոմպոզիտորը կնոջ և Բոիտոյի հետ ժամանեց Միլանի Գրանտ հոթել[82], ապա Հռոմ։

Իր կյանքի վերջին տարներին Վերդին մի շարք բարեգործական գործեր է ստանձնել․ 1894 թվականին հրատարակել է մի երգ նվիրված Սիցիլիայի երկրաշարժի զոհերի հիշատակին, իսկ 1895 -ից սկսած պլանավորել և հիմնադրել է մի շարք կառույցներ, այդ թվում Միլանի թոշակառու երաժիշտների համար հանգստյան տուն (Casa di Riposo per Musicisti),  հիվանդանոց Բուսետոյին կից Վիլանովա սուլ Արդայում[83][84]։

Նրա վերջին գլխավոր ստեղծագործությունը  Չորս հոգևոր գործերն  են գրված երգչախմբի համար, հրատարաված 1898 թվականին[85]։ Մեկ տարի անց, խորապես վշտանալով Ումբերտո թագավորի սպանությամբ, նա որոշում է մի բան գրել այդ առիթով, սակայն այդպես էլ ամբողջացնել չի կարողանում[86]։ 1901 թվականի հունվարի 21-ին, երբ  Վերդին գտնվում էր Գրանդ հոթելում, ուղեղի արյան շրջանառության սուր խանգարում է ունենում[87]։ Նա այդպես կաթվածահար եղած մեկ շաբաթ ապրեց, որի ընթացքում վիճակն օրեցօր ավելի էր վատթարանում։ 

Կաթվածահար լինելով նա կարողանում էր ներքին լսողությամբ կարդալ Պուչինիի «Բոհեմ», «Տոսկա», Լեոնկավալոյի «Ծաղրածուները», Չայկովսկու «Պիկովայա դամա» օպերաների պարտիտուրաները։ Բայց այն, ինչ նա մտածում էր այդ օպերաների մասին՝ գրված իր ուղղակի և արժանի ժառանգների կողմից, մնաց անհայտ։

Վերդին մահացավ հունվարի 27-ին՝  87 տարեկան հասակում[88][89]։

Կոմպոզիտորի կտակի համաձայն՝ նրան թաղել են առանց երաժշտության. մի քանի մտերիմների ուղեկցությամբ աճյունն ամփոփվել է Միլանի գերեզմանատանը[90]: Սակայն մեկ ամիս անց նրա դին վերաթաղվել է Երաժիշտների ծերանոցի բակում՝ իտալացի հանրահայտ դիրիժոր Արտուրո Տոսկանինիի ղեկավարած 820 հոգանոց երգչախմբի ուղեկցությամբ, որը կատարում էր «Նաբուկկո» օպերայի մեղեդիներից[91][92]:

Վերդիի նախորդներից նրա ստեղծագործության վրա ազդել են Ռոսսինին, Բելլինին, Մեյերբերը և ամենակարևորը՝ Դոնիցետտին: Վերջին երկու օպերաներում («Օթելլո» և «Ֆալստաֆ») նկատելի է Ռիխարդ Վագների ազդեցությունը։ Հարգելով Գունոյին, ում ժամանակակիցները համարում էին դարի մեծագույն կոմպոզիտորը, Վերդին այնուամենայնիվ ոչինչ չի վերցրել մեծ ֆրանսիացուց։ «Աիդա» օպերայի որոշ հատվածներ ցույց են տալիս, որ կոմպոզիտորը ծանոթ է եղել ռուս կոմպոզիտոր Միխայիլ Գլինկայի ստեղծագործություններին։ Գլինկային Արևմտյան Եվրոպայում հանրաճանաչ դարձրեց Ֆերենց Լիստը՝ վերադառնալով ռուսաստանյան համերգաշրջանից։

Իր գործունեության ողջ ընթացքում տենորի համար նախատեսված գործերում Վերդին հրաժարվեց օգտագործել բարձր օկտավայի “դո”-ն՝ նկատի ունենալով, որ հենց այդ հնչյունը լիքը դահլիճի առջև կատարելու առիթը շեղում է կատարողներին և՛ կատարումից առաջ, և՛ հետո, և՛ հենց կատարման պահին։

Չնայած նրան, որ Վերդիի մոտ նոտայագրումը կատարված է վարպետորեն, սակայն կոմպոզիտորը հերոսների զգացմունքներն ու գործողության դրամատիզմն արտահայտելու համար մեծ մասամբ հիմնվում է իր երաժշտական շնորհի վրա։ Ի դեպ, շատ հաճախ Վերդիի օպերաներում, հատկապես վոկալ մենակատարումների համարներում հարմոնիան դիտմամբ ավելի ժուժկալ է, և ամբողջ նվագախումբը հնչում է ինչպես մեկ գործիք (Վերդիին է վերագրվում “Նվագախումբը մեծ կիթառ է” արտահայտությունը)։ Որոշ քննադատներ պնդում են, որ Վերդին տեխնիկական տեսանկյունից քիչ ուշադրություն է դարձրել պարտիտուրային, քանզի նա անցած դպրոցի և հմտության պակաս ուներ։ Ինքը՝ Վերդին մի անգամ ասել է. «Ես դա լրջորեն եմ ասում, բայց “գիտելիք” ասելով ես ամենևին չեմ հասկանում երաժշտական գիտելիքներ»: Այնուամենայնիվ, սխալ կլիներ պնդել, թե Վերդին թերագնահատել է նվագախմբի արտահայտչականության ուժը և չի կարողացել այն կիրառել ամբողջականությամբ, երբ իրեն պետք է եղել։ Բացի դրանից, նվագախմբում և կոնտրապունկտում կատարված նորարարությունները բնութագրական են Վերդիի ստեղծագործության համար, բնութագրական են այնքանով, որ ուրիշ կոմպոզիտորներ չէին համարձակվում փոխառել որոշ համարձակ հնարքներ՝ դրանց ակնթարթորեն ճանաչվելու պատճառով։

Վերդին առաջին կոմպոզիտորն էր, ով հատուկ որոնում էր լիբրետոյի այնպիսի սյուժե, որն ամենից լավ կհամապատասխաներ իր կոմպոզիտորական տաղանդի առանձնահատկություններին։ Սերտ համագործակցելով լիբրետիստների հետ և գիտենալով, որ հենց դրամատիկական արտահայտչականությունն իր տաղանդի գլխավոր ուժն է, նա ձգտում էր սյուժեից վերացնել “անպետք տարրերը” և “ավելորդ հերոսներին”՝ բեմում թողնելով միայն խիստ զգացմունքային կերպարներին ու հարուստ դրամատիզմ։

Այն ժամանակաշրջանում, երբ օպերան եղել է ամենատարածված ժամանցի միջոցը, Վերդին օգնել է արվեստի այս տեսակին դառնալ հասանելի նույնիսկ անգրագետներին: Լիբերտոն նա կարճ էր անում: Կարծում էր, ոչ թե բառը, այլ երաժշտությունը պետք է բացահայտի Տրուբադուրի բնավորությունը, Վիոլետայի կիրքը Ալֆրեդի նկատմամբ, Օթելոյի և Յագոյի բախումը:

«Վերդին մի ամբողջ դարաշրջան է օպերային երկնակամարում»,- ասել է ռուսաստանի ժաղովրդական արտիստ, հանրաճանաչ բարիտոն Դմիտրի Խվորոստովսկին[93]:
Ջուզեպպե Վերդիի անունով են կոչվում Միլանի կոնսերվատորիան[94], Թուրինի կոնսերվատորիանn[95] և Կոմոյի կոնսերվատորիան[96]։  

Վերդիի ծննդավայր Բուսսետոյում 1913 թվականին տեղադրվել է նստած Վերդիի արձանը (1850-ական թվականներին կառուցված իր իսկ անվան թատրոնի շենքի բակում)[97], հեղինակն է իտալացի քանդակագործ Լուիջի Սեչին (անգլ.՝ Luigi Secchi)։ Այն կոմպոզիտորի բազմաթիվ հուշարձաններից մեկն է[98]։

1906 թվականին կառուցած Ջուզեպպե Վերդի հուշարձանը պատրաստված է մարմարից, քանդակագործն է Պասկալ Սիվիլեթթին (անգլ.՝ Pasquale Civiletti)։ Այն գտնվում է Նյու Յորք Սիթիի Մանհեթենում։ Հուշարձանն իրենից ներկայացնում է Վերդիի արձանը և նրա օպերաներից չորս վառ կերպարներ․ Աիդան, Օթելլոն, Ֆալստաֆը և Տրավիատայից  Լեոնորան.[99]։

Վերդին եղել է մի շարք ֆիլմերի և բեմական գործերի կերպար։ 1938 թվականին իտալացի կինոռեժիսոր Կարմինե Գալոնեի (Carmine Gallone) նկարահանած «Ջուզեպպե Վերդի» ֆիլմում Վերդիին մարմնավորել է իտալացի հայտնի դերասան Ֆոսկո Ջակետտին (Fosco Giachetti)[100], այնուհետև, ռեժիսոր Ռենատո Կաստելլանիի նկարահանած «Վերդիի կյանքը» (1982 կարճամետրաժ ֆիլմեր) «Վերդի» է խաղացել Ռոնալդ Փիքափը, իսկ անգլերեն տարբերակում՝ ամերիկացի դերասան Բերտ Լանկաստերը[101], ապա 1985 երաժշտական պիես «Աիդայից հետո», կոմպոզիտորի մասին գրաված պիես, որի հեղինակն է Ջուլիան Միտչելը (Julian Mitchell)[102]։ 

Կոմպոզիտոր՝ Լորենցո Ֆեռերոն (Lorenzo Ferrero) 1861 թվականի Ռիսորջիմենտո շարժման 150 ամյակին նվիրված, 2011 թվականին գրել է մեկ գործողությամբ «Ռիսորջիմենտո» օպերան, որտեղ նաև Վերդիի կերպարն է ներկայացրել[103]։

Կոմպոզիտորի նկարով կան բազմաթիվ նամականիշներ, իսկ 1962-1976 թվականներին նրա նկարը պատկերված է եղել 1000 լիրա թղթադրամի վրա։

Վերդիի օպերաներն այսօր հաճախ են բեմադրվում ամբողջ աշխարհում[104]։ Այդ օպերաների ձայնագրությունների մի քանի տեսակներ կան[105], իսկ DVD տարբերակով կա ամբողջական ձայնագրությունների հավաքածուն, որը ներկայացնում է Naxos Records-ը[106]։

Ժամանակակից բեմադրություններն էականորեն կարող են տարբերվել կոմպոզիտորի բնօրինակ ստեղծագործությունից։ 

Վերդիի երաժշտությունը կարող է դեռ առաջ քաշել մի շարք մշակութային և քաղաքական ռեզոնանսներ։ 1997 թվականին Ուելսի արքայադուստր Դիանայի հուղարկավորության ժամանակ հնչել է Վերդիի  «Ռեքվիեմից»  հատվածներ[107]։ 

2013 թվականին աշխարհի տարբեր անկյուններում մեծ շուքով նշվեց Վերդիի 200-ամյակը։ Հոբելյանական միջոցառումները բազմաժանր էին․ օպերաների բեմադրություններ, ելույթներ, հաղորդումներ, թերթերում և ամսագրերում հոդվածներ[108]։

Վերջին տարիներին պատմաբանները վճռականորեն քննարկում են, թե որքանով էին քաղաքական Վերդիի օպերաները: Գլխավորապես «Նաբուկկո» օպերայում, երրորդ գործողության մեջ «Թռչիր, միտք ոսկե թևերով» խմբերգը նախատեսված էր որպես իտալացի հայրենասերների օրհներգ, որոնք ձգտում էին միավորել իրենց երկիրն ու ազատել այն օտարերկրյա վերահսկողությունից, որը դեռ մինչև 1861 թվականը շարունակվում էր[109]։ 

Ջորջ Մարտինն ասում է,  «Վերդին եղել է Ռիսորջիմենտո շարժման մեծագույն արվեստագետը։ Ամեն տեսանկյունից նրա աշխատանքներն արժեքավոր ԷԻն, խնդիրները մշտապես առնձնացվում ԷԻն և ներկայացվում մեծ ուժով»[110][111]։

1859 թվականին Նեպալից սկսած մինչև տարածվելով Իտալիա տարածվեց «Վիվա Վերդի» ՝  «Viva Vittorio Emanuele Re D'Italia» կարգախոսը (Երկար կյանք միավորված Իտալիայի առաջին թագավոր Վիկտոր Էմանուիլ II-ին)[112] [113][114]։

Վերդին քաղաքական ասպարեզ մուտք գործեց որպես հանրապետական, դարձավ Կավուրի ուժեղ կողմնակից և Իտալիայի խորհրդարան մտավ նրա իսկ առաջարկով: Կոմպոզիտորի  1842-1849 թվականների հիմնական գործերը վերաբերում էին անկախության համար պայքարին, այդ ստեղծագործությունների թվում են «Նաբուկկո»  (1842), «Լոմբարդցիները Առաջին խաչակրաց արշավանքում» (1843), «Էրնանի» (1844), «Աթիլլա» (1846), «Մակբեթ» (1847), «Լենյանոյի ճակատամարտը» (1849) օպերաները։ Որոշ ժամանակ անց Վերդին հիասթափվեց քաղաքականությունից, սակայն ակտիվ մասնակցում էր Ռիսորջիմենտո շարժման իրադարձություններին, իսկ 1861 թվականին ընտրվեց առաջին Իտալիայի խորհրդարանի անդամ[115]։

Մարկո Պիզզոն պնդում է, որ 1815 թվականից հետո երաժշտությունը դարձավ քաղաքական գործիք, և շատ երգահաններ իրենց ստեղծագործությունների մեջոցով արտահայտեցին ազատության և հավասարության գաղափարներ: Նա պնդում է, որ Վերդին այս շարժման մաս էր կազմում, քանի որ նրա օպերաները ներշնչված էին երկրի սիրով, իտալական անկախության համար պայքարով, հայրենասերների և աքսորյալների զոհաբերությամբ[116]:

Բանավեճի մյուս կողմում Մարի Անն Սմարթը պնդում է, որ երաժշտական քննադատները հազվադեպ են հիշատակվում որևէ քաղաքական թեմաներում[117][118]  ։

2011 թվականի մարտի 12-ին Իտալիայի միավորման 150-ամյակին նվիրված  «Նաբուկկո»  օպերայի բեմադրման ժամանակ դիրիժոր Ռիկարդո Մյուտին դադարեցրել է  երաժշտությունն ու կոչ արել լսարանին (դահլիճում ներկա էր նաև Իտալիայի փոխնախարար Սիլվիո Բերլուսկոնին) բողոքել մշակույթի պետական ֆինանսավորման կրճատումների համար։ Մեծ խանդավառությամբ հանդիսատեսը միացել է նրա կոչին և նրանց է միացել երգչախումբը[119][120]։

Ընդհանուր

Ձայնագրություններ

