
La Serie A, ufficialmente chiamata Serie A TIM per ragioni di sponsorizzazione[1], è il più alto livello professionistico del campionato italiano di calcio.[2] Viene gestito dalla Lega Nazionale Professionisti Serie A.[3]

Posta sotto l'egida della FIGC, la prima edizione del torneo risale al 1898; l'attuale formula (a girone unico) nacque poi nel 1929. La squadra più titolata è la Juventus, vincitrice del campionato per 34 volte; l'Internazionale è invece la formazione più presente, avendo disputato ogni stagione sin dalla nascita del club.

Il campionato italiano occupa il terzo posto nel ranking UEFA, dopo la Liga spagnola e la Premier League inglese.[4]

La stagione 1929-30 rappresentò il principale spartiacque nella storia del torneo che, dalla precedente connotazione dilettantistica e frammentata in regioni, assunse un carattere unitario.[5] Fu infatti adottata - in maniera pressoché stabile - la formula del girone all'italiana, con incontri di andata e ritorno.[6] Tale regolamento non ha, da allora, subìto alcuna mutazione se non per quanto riguarda il numero di squadre: svoltosi principalmente con 16 o 18 squadre, dal 2004-05 (in conseguenza del "caso Catania") il campionato accoglie un lotto di partecipanti esteso a 20 formazioni.[7][8][9] Il sistema di assegnazione del punteggio prevede 3 punti per la vittoria (a partire dal 1994-95, mentre in precedenza erano 2[10]), un punto a testa in caso di pareggio e nessun punto per la sconfitta.[6] In caso di parità, per la formulazione della classifica finale vengono considerati i seguenti criteri: classifica avulsa (risultati delle gare tra le formazioni interessate), differenza reti degli scontri diretti, differenza reti complessiva, maggior numero di gol segnati, sorteggio.[9] In precedenza, fino al 2005, era consuetudine disputare uno spareggio.[11]

Al termine delle 38 giornate, la prima classificata vince lo Scudetto ed è ammessa alla Champions League.[N 2] Anche le formazioni giunte dal secondo al quarto posto sono qualificate per la fase a gironi della competizione.[12] All'Europa League partecipano invece 3 squadre: la quinta e sesta classificata oltre alla vincitrice della Coppa Italia.[13] Quest'ultima si qualifica direttamente per i gironi, assieme alla formazione classificatasi al quinto posto: la sesta posizione dà invece accesso al secondo turno preliminare.[14][9] Retrocedono in Serie B le ultime tre squadre della classifica, sostituite da altrettante formazioni promosse dal campionato cadetto.[9]

Per tutta la stagione successiva alla vittoria del Campionato, la squadra campione d'Italia può sfoggiare sulla propria divisa lo scudetto (simboleggiante l'affermazione nel precedente torneo). Il suddetto distintivo richiama i colori della bandiera nazionale e ha la forma di uno scudo: la sua introduzione è avvenuta nel 1924-25, quando venne indossato dal Genoa. Dalla stagione 1960-61 il club vincitore viene inoltre premiato con la Coppa Campioni d'Italia, il trofeo ufficiale della Serie A.

Nel 1958, da un'idea di Umberto Agnelli, fu deciso di assegnare una speciale stella ai club che avessero raggiunto il traguardo dei dieci successi nella massima serie italiana. Tale simbolo è composto da una stella dorata a 5 punte, cucita sulle divise dei club e solitamente accompagnata allo stemma societario. La Juventus, dopo la conquista del suo decimo scudetto nella stagione 1957-1958, fu la prima squadra al mondo[15] a fregiarsi sulla maglia di un distintivo commemorativo — e permanente — per una vittoria sul campo; in Italia, venne seguita nei decenni successivi prima dall'Inter e poi dal Milan. I bianconeri, fin qui unici nel calcio italiano, conquistarono poi il diritto a fregiarsi ulteriormente di una seconda e terza stella, rispettivamente, in occasione del conseguimento del ventesimo e trentesimo scudetto.

Le attuali società assegnatarie delle stelle in Serie A sono:

Nato nel 1898, i primi due decenni del campionato italiano, ancora caratterizzato da un'organizzazione amatoriale nonché da uno scarso interesse del pubblico,[16] furono segnati dai frequenti successi di Genoa — prima squadra a fregiarsi del titolo di campione d'Italia — e Pro Vercelli,[17] le quali si spartirono gran parte dei titoli. La FIGC ha organizzato sin dalla prima edizione il campionato in piena autonomia, eccezion fatta per la stagione 1921-1922: allorché le società non raggiunsero un accordo con l'appena lanciato progetto Pozzo si arrivò alla disputa di due diversi tornei, uno dei quali organizzato dalla CCI. Già dalla stagione successiva, il compromesso Colombo sanò la frattura e permise di riunificare i tornei.[18]

Sino alla fine degli anni 1920 il titolo italiano — che dal 1925, cioè dall'introduzione della patch dello scudetto, per metonimia viene usualmente definito tale — veniva assegnato attraverso gironi plurimi su base territoriale, e successive fasi a eliminazione diretta; dall'edizione del 1929-1930 il torneo si svolge invece secondo la formula del girone unico (già fugacemente sperimentata nella stagione 1909-1910), prendendo al contempo la denominazione di Serie A, che mantiene sino a oggi. L'entrata negli anni 1930 fu uno spartiacque nella storia del calcio tricolore, sia sul piano sportivo, sia soprattutto sociale: all'inizio di un'epoca segnata dalle affermazioni pressoché costanti delle «tre grandi»[19] — in primis la Juventus, la squadra più titolata d'Italia, seguita nell'albo d'oro dal Milan e dall'Inter, questa l'unica sempre presente in massima serie —, si aggiunse infatti un sempre maggiore seguito da parte di tifosi e mass media, facendo definitivamente del calcio lo sport nazionale italiano, soppiantando il ciclismo.[16]

A contrastare non episodicamente il dominio dell'asse milanese-torinese sono state, limitatamente al periodo interbellico e al secondo dopoguerra, il Bologna e l'altra torinese, il Torino. Nei decenni seguenti, oltre a rossoblù e granata, altre realtà come Fiorentina, Lazio, Roma — a suo tempo la prima squadra del Centro-Sud a rompere l'egemonia nordista in campionato, nell'edizione 1941-1942 — e Napoli hanno ciclicamente iscritto i propri nomi nell'albo d'oro della massima divisione, senza tuttavia dare continuità alle loro vittorie;[20] ancor più rari sono stati gli exploit di club tradizionalmente lontani dal calcio di vertice, come Casale e Novese (questo ultimo, nella controversa stagione del sopracitato «scisma» tra FIGC e CCI) agli inizi del XX secolo, e Cagliari, Verona e Sampdoria nella seconda metà del Novecento.

Sul piano della competitività, la scelta della Lega Nazionale Professionisti di bandire l'ingaggio di giocatori e tecnici dai campionati esteri, dopo la disfatta della nazionale al campionato del mondo 1966 in Inghilterra, di fatto portò a una prima crisi della Serie A (ulteriormente aggravata, quattordici anni più tardi, dal primo scandalo del calcioscommesse), che si protrasse fino ai primi anni 1980,[21] quando il massimo campionato italiano scivolò, nella stagione 1981-1982, al dodicesimo posto nel ranking europeo, dietro a tornei generalmente considerati di secondo piano, come quelli di Belgio, Unione Sovietica, Germania Est e Cecoslovacchia.[22]

Inversamente, la Serie A toccò il suo apice, in termini di lustro e visibilità, a cavallo degli anni 1980 e 1990:[23] l'elevato tasso tecnico delle formazioni, arricchite peraltro qualitativamente dalla cosiddetta «riapertura delle frontiere» agli stranieri,[24] e la regolarità di buoni risultati (finali e vittorie) nelle coppe europee[25] — che raggiunse il culmine nella stagione 1989-1990 con la storica conquista di tutte e tre le maggiori competizioni confederali da parte di club italiani —, portò la massima serie italiana a occupare per varie stagioni il primo posto del ranking continentale;[26] uno status legittimato nella stagione 1997-1998, quando la Serie A arrivò a qualificare un record di ben 9 formazioni alle coppe europee.

A partire dalla seconda metà degli anni 2000, pur rimanendo tra i maggiori campionati d'Europa, la Serie A affronta invece un periodo di appannamento,[27] dovuto, tra gli altri, a scandali relativi all'ambito delle scommesse, disaffezione da parte dei tifosi,[28] la precaria situazione finanziaria dei club[27][29][30] e lo scadimento del livello tecnico.[27][31]

Sono 67 le squadre ad aver preso parte agli 87 campionati di Serie A a girone unico che sono stati disputati a partire dal 1929-1930 fino alla stagione 2018-2019 (della quale si riportano in grassetto le squadre militanti):

Di seguito è riportato l'albo d'oro del campionato italiano di calcio. Dal 1898 a oggi il campionato è stato vinto, almeno una volta, da sedici squadre diverse, ma solo dodici di queste sono diventate "campioni d'italia" dall'introduzione del girone unico nel 1929-1930.

Di seguito un diagramma a barre che indica le medie spettatori negli stadi dalla stagione 1962-1963 al 2017-2018.

In tempi recenti, il campionato italiano ha subìto l'influenza televisiva a livello planetario.[32][33] Il potere, sempre più crescente, delle televisioni ha infranto un'antica tradizione[33]: la contemporaneità degli incontri.[32] Sin dall'arrivo del girone unico, era consuetudine che l'intero turno di campionato si disputasse nel pomeriggio della domenica[33]: le partite iniziavano in orario variabile (tra le 14:30 e le 16:30), con la copertura radiofonica garantita da Tutto il calcio minuto per minuto.[32] Il calendario della Serie A era allineato con quelli delle coppe europee, programmate invece il mercoledì.[32] Inoltre, il ridotto numero di partecipanti (16 oppure 18 formazioni) permetteva di fissare il via della stagione nel mese di settembre, se non addirittura in ottobre.[32][34] È da segnalare, anche, un ulteriore aspetto: in coincidenza con le gare della nazionale, il campionato era solito osservare una sosta la domenica precedente oppure successiva.[32]

L'influsso televisivo ha, invece, modificato radicalmente l'impostazione del torneo.[33] L'inizio è fissato già ad agosto, con la sessione estiva di mercato ancora aperta.[34] Gli incontri vengono ripartiti su più giorni e orari: sono possibili gare infrasettimanali, anticipi al venerdì, posticipi al lunedì e partite alle 12:30 della domenica.[33] Le soste per la nazionale cadono in periodi fissi, la maggior parte dei quali durante il girone di andata.[32] La pausa natalizia interessa invece l'ultimo week-end dell'anno, con ripresa a gennaio (solitamente a ridosso dell'Epifania).[33][35] Il calendario sempre più spezzettato rende, inoltre, difficile l'individuazione di date libere per eventuali partite da recuperare[33]: esse vengono, solitamente, programmate a metà settimana.[33][N 3]

Dall'edizione 1998-1999[36] la Serie A assume la denominazione commerciale di Serie A TIM, a seguito di un contratto di sponsorizzazione con l'omonima compagnia telefonica.

Logo della Lega Nazionale Professionisti adottato dalla Serie A dal 1997 al 2010

Composit logo della Serie A TIM usato nella stagione 2009-2010.

Composit logo della Serie A TIM usato dal 2010 al 2016

Composit logo della Serie A TIM usato dal 2016 al 2018

Composit logo della Serie A TIM in uso dal 2018

Altri progetti
Storia della Serie A  ·
Lega Serie A  ·
Lega Nazionale Professionisti  ·
Direttorio Divisioni Superiori  ·
Lega Nord  ·
Finalissima  · 
Albo d'oro del campionato italiano di calcio  ·
Classifiche perpetue (1898-1929 e a girone unico)  ·
Capocannonieri  · 
Coppa Duca degli Abruzzi  ·
Coppa Fawcus  ·
Coppa Buni  ·
Coppa Spensley  ·
Coppa Zaccaria Oberti  ·
Coppa Campioni d'Italia  ·
Scudetto  ·
Stella

