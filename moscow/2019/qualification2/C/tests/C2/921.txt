
Герасименко Світлана Іванівна (1945, Баришівка, Київська область, Україна) — український і таджицький астроном, відкривач комети Чурюмова-Герасименко.

Народилась у 1945 році в Баришівці (Україна). 1968 року закінчила кафедру астрономії Київського університету, згодом вступила в аспірантуру. У вересні 1969 року разом із Климом Чурюмовим, співробітником Головної астрономічної обсерваторії НАН України полетіла в експедицію в Алма-Ату для спостереження комет на пятдесятисантиметровому телескопі. У ніч з 11 на 12 вересня 1969 року, спостерігаючи комету Комас Сола, зробили фото, на якому виявилась ще одна комета, яка отримала назву за іменами першовідкривачів — Комета Чурюмова-Герасименко.

1973 року на запрошення Інституту астрофізики Таджикистану, переїхала у Душанбе. Зараз працює науковою співробітницею цього Інституту, проводить спостереження і вивчення комет.

2 березня 2004 року Світлана Герасименко разом із Климом Чурюмовим були присутні на космодромі Куру у Французькій Гвіані при запуску ракети-носія, що вивела в космос європейський міжпланетний зонд «Розетта». Основна мета зонду Rosetta — це дослідження комети Чурюмова-Герасименко (67P/Churyumov-Gerasimenko), якої він досягнув 12 листопада 2014 року близько 17 години за київським часом.

Іменем Світлани Герасименко названо також астероїд № 3945, відкритий 1982 року Миколою Черних.

  Біографії   Природничі науки   Астрономія   Україна   Українська наука   Таджикистан

