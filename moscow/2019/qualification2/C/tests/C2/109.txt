
Barbro Margareta "Lill-Babs" Svensson, född 9 mars 1938 i Tå i Järvsö församling i Hälsingland, död 3 april 2018 i Stockholms Hedvig Eleonora distrikt i Stockholm, var en svensk sångerska. Lill-Babs var från det sena 1950-talet och flera årtionden framåt en av Sveriges populäraste artister.

Svensson gjorde sitt första offentliga framträdande på "Barnens dag" i Järvsö 1953.[1][2] Snart därefter fick hon komma till Wivex i Sundsvall och sjunga med Lasse Schönnings orkester.[3] Efter att ha sjungit i radioprogrammet Morgonkvisten 1954 blev hon "upptäckt" av orkesterledaren Simon Brehm, som tog henne till Stockholm där hon gjorde professionell debut på dansrestaurangen Bal Palais. Hon gav ut sin första skiva 1954, en stenkaka med låtarna Min mammas boogie och Svar till "Ung och kär".[4]

Simon Brehm var Svenssons manager fram till sin död 1967. Det var även han som gav henne artistnamnet Lill-Babs: en medveten koppling till den äldre och då betydligt mer kända sångerskan Alice Babs.[5]

Lill-Babs gjorde TV-debut 1957 och gjorde sin första folkparksshow i eget namn 1958.[4] Hon har besökt så gott som varje folkpark i Sverige och har belönats med folkparkernas förtjänsttecken i guld.[4]

Sitt stora folkliga genombrott fick Svensson när hon sjöng in Stikkan Andersons "Är du kär i mej ännu Klas-Göran?" 1959; låten blev en landsplåga och var därefter en del av Lill-Babs repertoar.[6] Hon gjorde teaterdebut hos Carl-Gustaf Lindstedt och Arne Källerud på Nöjeskatten i sånglustspelet Fly mig en greve 1958.[7] Tillsammans med Lindstedt och Källerud medverkade hon också i en del filmer, bland annat i filmerna Svenska Floyd och En nolla för mycket.[6][8]

År 1961 fick Svensson representera Sverige i Eurovision Song Contest i Cannes, hon sjöng April, april, som Siw Malmkvist hade sjungit i den svenska uttagningen.[1][9]  Lill-Babs hade själv tävlat med två andra låtar samma år. Hon medverkade i melodifestivalerna 1960, 1961 och 1973.[9] Hon tävlade även i Norges uttagning 1969.[10] I början av 1960-talet lanserades hon i Västtyskland, där hon också medverkade i ett flertal filmer samt fick två engelskspråkiga singlar släppta enbart i Förenta Staterna.[11]

Till hennes udda meriter hörde att Svensson skrivit autografer till medlemmarna i The Beatles. Året var 1963 och Lill-Babs och den då okända gruppen The Beatles medverkade i TV-programmet Drop-In.[12]

Lill-Babs gjorde flera krogshower, bland annat på Berns i Stockholm, Trädgår'n i Göteborg och Kronprinsen i Malmö.[13] Under 1970-talet spelade hon revy hos Kar de Mumma på Folkan och gjorde succé i rollen som Annie Oakley i musikalen Annie get your gun i Scandinavium i Göteborg.[14]

1982 skrev poeten Lars Forsell en show för Lill-Babs som framfördes på Bacchi Wapen och Södra Teatern i Stockholm. Den senare showen spelades in av Sveriges Television och finns på svt's Öppet arkiv.[15] Samtliga sångtexter, förutom extranumret "Clownen", är av Lars Forssell. Själva musiken är en blandning av amerikanska, franska och engelska melodier.

Våren 2017 genomförde Lill-Babs tillsammans med Siw Malmkvist och Ann-Louise Hanson showen "Tillsammans - 183 år på scen" som turnerade i cirka 15 svenska städer och sedan gavs på Intiman i Stockholm 28 april till 7 maj 2017.[16] Showen gavs igen på 17 orter mellan den 8 och 26 november[17], där finalen på Scalateatern i Karlstad kom att bli trions sista framträdande. Konserten filmades av filmskaparen Susanne Cederberg i dokumentären "Siw, Lill-Babs och Ann-Louise" som sändes i SVT den 16 maj 2018.[18]

Hon har bland annat varit med i Jacobs stege (den 12 oktober 1985).[19] I TV har Svensson också varit programledare för bland annat Hemma hos Lill-Babs (1987), Morgonlust (1988), Vem tar vem (1990–1993) och Cocktail (1991). Hon var programledare jämte Mark Levengood i en av deltävlingarna av Melodifestivalen 2003.[20]

Hösten 2010 medverkade Lill-Babs i underhållningsprogrammet Så mycket bättre i TV4.[21] 2012 var Lill-Babs en av deltagarna i Stjärnorna på Slottet.

Hon medverkade även som skådespelare i tv-program. Hennes sista tv-framträdande blev rollen som Gugge i SVT:s dramaserie Bonusfamiljen.[22]

Svensson var dotter till handelsbiträdet Ragnar Svensson (1911–1999) och Brita, född Brolin (1917–2007). Hon var gift första gången 1965–1968 med artisten Lasse Berghagen[23] och andra gången 1969–1973 med den norske fotbollsmålvakten Kjell Kaspersen.[24] Hon är mor till Monica Svensson (född 1955), Malin Berghagen (född 1966) och Kristin Kaspersen (född 1969).[25]

Svensson var under sin långa karriär en av den svenska skvallerpressens största favoriter. Otaliga löpsedlar om romanser, förälskelser, skilsmässor och konkurser passerade revy. När hon 1983 var huvudgäst i Här är ditt liv hade redaktionen med Lasse Holmqvist och Tony Kaplan i spetsen samlat ihop en lång rad (12 st) av före detta män och pojkvänner som dök upp och överraskade henne i studion.[26]

1996 gav Svensson ut sin självbiografi Hon är jag, skriven tillsammans med Anna Wahlgren.[27] 2013 gav hon ut boken Barbro, skriven tillsammans med Lotta Bromé.[28]

Barbro Svensson avled den 3 april 2018 80 år gammal. Dödsorsaken var cancer kombinerat med hjärtsvikt. Lill-Babs led av hjärtflimmer i flera år men fortsatte att arbeta. I början av mars samma år togs hon in på sjukhus med akut hjärtsvikt och fick då veta att hon även hade cancer.[29] Den 28 maj det året begravdes hon i Järvsö kyrka. Dagen innan hölls en stor minnesstund i Storkyrkan i Stockholm.[30]

