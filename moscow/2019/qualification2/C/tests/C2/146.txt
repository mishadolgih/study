
Наталі́ Вуд  (при народженні — Наталія Миколаївна Захаренко / Наталі Гурдін; 20 липня 1938, Сан-Франциско, Каліфорнія, США — 29 листопада 1981, США) — американська кіноакторка, виконавиця однієї з головних ролей у кінострічці «Вестсайдська історія», що одержала премію «Оскар» в категорії «найкращий фільм» 1961 року.

Талант Наталі — доньки уродженця Владивостока Миколи Степановича Захаренка (1912–1980) і Марії Степанівни Зудилової (1912–1996), доньки купця, родом з Барнаула, які, ставши громадянами США, змінили прізвище на Гурдін;[3][4]— виявили її батьки ще в дитинстві: дівчинка зіграла свою першу роль у кіно у п'ятирічному віці у стрічці із символічною назвою «Щаслива земля». Дебют був успішним: з 8 років Наталі вже одержувала тисячу доларів щотижня й фактично утримувала свою родину. Своє 18-ліття Наталі Вуд (псевдонім, обраний для неї на кіностудії на честь відомого кінорежисера Сема Вуда) відзначила зйомками в своєму 25-му фільмі.

Після участі у фільмі «Бунтівник без причини» Наталі Вуд стали називати то другою Елізабет Тейлор, то Мерилін Монро. Визнання актриси не забарилося — після участі у знаменитій «Вестсайдській історії» — кіноверсії сучасного прочитання кохання Джульєти та Ромео Наталі Вуд стала всесвітньовідомою кіноакторкою. Але номінування на «Оскар» не принесло бажаної перемоги — нагороди найпрестижнішої премії Американської Кіноакадемії. Потім запрошення зніматися стали рідшими.

Повним інтригуючих сюжетів було й особисте життя Наталі Вуд, чиєї прихильності прагнули Френк Сінатра, Воррен Бітті, Елвіс Преслі. Останній ледь не одружився з Наталі: на заваді стали його родичі. 1957 року акторка вийшла заміж за голлівудську зірку, заможного спадкоємця Роберта Вагнера. Подружжя розлучалося, знову брало шлюб… Нездоровий спосіб життя — це єднало акторську родину. Успіх залишив Наталі й у творчості.

У ніч з 29 на 30 листопада 1981 року Наталі Вуд знайшли мертвою в прибережних водах Лос-Анжелеса. Похована на кладовищі Вествуд на сході Лос-Анжелеса.



