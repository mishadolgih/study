
Star Wars (svenska: Stjärnornas krig) är en franchise som främst består av en serie amerikanska filmer skapade av George Lucas under 1970-, 1980-, 1990-, 2000- och 2010-talet. Den första i filmserien, Stjärnornas krig, hade premiär 25 maj 1977 i USA  och blev snabbt ett världsomfattande populärkulturfenomen. Filmens framgång ledde till två uppföljare, Rymdimperiet slår tillbaka (1980) och Jedins återkomst (1983). Tjugotvå år efter den ursprungliga filmens premiär började George Lucas arbetet med en andra trilogi som en prequel till originaltrilogin bestående av Episod I – Det mörka hotet (1999), Episod II – Klonerna anfaller (2002) och Episod III – Mörkrets hämnd (2005). Under 2012 sålde Lucas rättigheterna till Walt Disney Company. Tio år efter Episod III släpptes den första delen i uppföljartrilogin, den sjunde filmen i serien Episod VII – The Force Awakens (2015). Bara 2 år senare släpptes Episod VIII – The Last Jedi (2017).  Ytterligare en uppföljare är planerad,  Episod IX (2019).

Filmserien har också resulterat i böcker, TV-serier, datorspel och serietidningar. Dessa tillägg utgör grunden för Star Wars: Expanded Universe, och har resulterat i en märkbar utveckling i seriens fiktiva universum. Fram till mars 2016 hade de sex första filmerna tillsammans genererat uppskattningsvis 9,2 miljarder US dollar, vilket gör dem till den tredje mest inkomstbringande filmserien.[1]

Den första filmen, Stjärnornas krig, hade premiär 1977.[2] Tre år senare kom Rymdimperiet slår tillbaka och efter ytterligare tre år kom den sista filmen Jedins återkomst. Filmerna innehåller rollfigurer som jediriddarna Luke Skywalker och Obi-Wan Kenobi, den onde Darth Vader, prinsessan Leia Organa och äventyraren Han Solo. Filmen utspelas på platser som till exempel planeten Tatooine och Dödsstjärnan.

Lagom till 20-årsjubileet efter premiären av Stjärnornas krig hade alla tre filmerna nypremiär. Dessa "specialversioner" hade förutom att filmnegativen och ljudmixen restaurerats fått en del datoranimerade specialeffekter, samt några helt nya scener.

Två år efteråt hade den första av de tre nya filmerna premiär. Dessa utspelar sig innan de ursprungliga filmerna och är berättelsen om hur den unge jedin Anakin Skywalker blev Darth Vader.

En DVD-utgivning av originalversionerna till de tre först producerade Star Wars-filmerna ägde rum 12 september 2006 i USA (13 september i Sverige).

I oktober 2012 köpte Walt Disney Company upp Lucasfilm med samtliga filmrättigheter samt underbolag. I och med uppköpet så tillkännagavs det att den tredje trilogin i sagan om Star Wars planeras göras med Lucas som teknisk och konstnärlig rådgivare. Episod VII beräknas ha premiär 2015. Sedan har Disney tillkännagivit planer för en ny film vartannat till vart tredje år.[3]

Under 2013 bekräftades det att J.J. Abrams, känd för Lost och Star Trek-rebooten, skulle regissera Star Wars: Episod VII.[4]

Star Wars-filmer i produktionsordning:

George Lucas har även varit producent för två andra filmer i Star Wars-världen, vilka inte regisserats eller skrivits av honom själv. Ewokerna beskrivs mer i TV-filmerna Hjältarnas karavan: Ewokernas återkomst (1983) och Ewoks: Flykten från Endor (1985) - båda filmerna finns på DVD:n Star Wars: Ewok Adventures i nyutsläpp. Ewokerna ses för första gången i Jedins återkomst. Filmerna om ewokerna handlar om två av dessa från denna film, unge Wicket och krigaren Teebo.

En TV-special gjordes också som sändes i USA 17 november 1978 med namnet The Star Wars Holiday Special - i Sverige sändes den på SVT2 31 maj 1979 med titeln Stjärnornas krig och fred. Filmen är av många kritiker klassad som ett "lågvattenmärke", inte bara för Star Wars, utan för TV som media. George Lucas har sagt att han absolut inte vill släppa den igen. Det har aldrig gått i repris men trots det finns det många som piratkopierar specialen från de fåtal VHS-kassetter som spelades in 1978.

Med anledning att Episod III skulle ha premiär producerades en tecknad TV-serie med namnet Star Wars - Clone Wars. Den utspelar sig mellan episod II och III och handlar om "Klonkrigen". En datoranimerad fortsättning, Star Wars: The Clone Wars, hade premiär i augusti 2008.

Star Wars är en saga som utspelar sig i en fjärran galax och där kampen mellan gott och ont står i centrum. I de tre första filmerna som producerades utkämpas ett inbördeskrig i galaxen där kampen står mellan det onda Rymdimperiet, lett av den ondskefulle kejsaren Palpatine och Rebellalliansen bestående av ett antal planetsystem som slagit sig samman för att göra motstånd mot honom. Centralgestalten är den unge och godhjärtade Luke Skywalker som strävar efter att bli en jediriddare. Jediorden som i årtusenden garanterat fred och frihet i galaxen har nästan utplånats av den onde kejsaren och dennes hantlangare Darth Vader. Bara en fullt utbildad jediriddare kan besegra kejsaren och Darth Vader.

Under de tre filmernas gång får Luke Skywalker kännedom om flera överraskande saker, till exempel att Darth Vader är hans pappa och att han har en tvillingsyster, nämligen Leia Organa. Syskonen har hållits åtskilda sedan födseln för att skydda dem från kejsaren och deras far. Luke blir också nära vän med smugglaren Han Solo som från början är en mycket motvillig deltagare i kriget mot kejsaren. Han Solo ändrar sig så småningom och blir en av rebellernas största hjältar. Darth Vader och kejsaren är livrädda för att Luke ska bli en jedi och gör allt för att söka upp honom och få Luke att byta sida. Han vägrar emellertid att gå över till den onda sidan. Luke är å andra sidan övertygad om att det går att föra tillbaka Darth Vader till den goda sidan. Trots dåliga odds lyckas Luke till slut i slutet av Jedins återkomst omvända sin far. När kejsaren ska döda Luke räddar Darth Vader sonen från en säker död när han dödar sin mästare kejsare Palpatine samtidigt som han återigen blir Anakin Skywalker, den jediriddare han en gång var. Samtidigt drar han emellertid själv på sig dödliga skador.

Under tiden Luke och fadern duellerar inför kejsaren på den nya dödsstjärnan går rebellerna till attack för att förinta den andra dödsstjärnan. Luke hinner fly strax innan den sprängs och får med sig den döde pappans kropp som han kremerar på skogsmånen Endor. Jedins återkomst avslutas med att Luke ansluter sig till sina vänner och firar segern över det onda rymdimperiet.

De tre efterföljande filmerna utspelar sig årtionden innan händelserna i den ursprungliga filmtrilogin, och berättar bakgrundshistorien till dessa filmer. Centralgestalterna här är jediriddarna Obi-Wan Kenobi och Anakin Skywalker, den sistnämnde senare känd som Darth Vader, den mörke lorden av Sith.

Anakin Skywalker är som barn, liksom sin mamma Shmi Skywalker, slav hos toydarianen Watto på planeten Tatooine. Mest av en tillfällighet kommer jediriddaren  Qui-Gon Jinn och dennes lärling Obi-Wan Kenobi i kontakt med Anakin och hans mamma. Qui-Gon Jinn upptäcker att Anakin har extremt hög potential att lära sig utnyttja kraften och lyckas få den nioåriga Anakin frisläppt. Enligt en profetia skall det en gång komma en jediriddare med sådana krafter att han en gång för alla skall utrota Sithordern och bringa balans i kraften och fred i galaxen. Jinn är övertygad om att Anakin är "den utvalde" (the chosen one). Jinn mördas dock av sithlorden Darth Maul, som senare besegras av Obi-Wan och lämnar tittarna att tro att han är död. Dock återvänder han senare i den animerade serien Star Wars: The Clone Wars samt Star Wars Rebels. Istället får Obi-Wan, som fullvärdig jediriddare, uppdraget av jedimästaren Yoda att träna upp Anakin.

I Star Wars: Episod II – Klonerna anfaller har Anakin, mot Obi-Wans instruktioner, återvänt till Tatooine för att leta upp sin mamma som han saknar väldigt mycket. Dessvärre har Shmi blivit kidnappad och dödad av sandfolket. Anakin är förkrossad av att han inte kunnat skydda sin mamma och svär på att samma sak aldrig skall få hända Padmé. Parallellt med att Anakin växer upp pågår det ständiga krig i galaxen mellan republiken och separatisterna. En central figur är senator Palpatine som efterhand tillskansar sig allt mer makt och i den sista filmen, Star Wars: Episod III – Mörkrets hämnd, till slut blir diktator och utropar sig till kejsare. Palpatine visar sig vara ledaren för sithorden som jediriddarna letat efter.

Under tiden har Anakin hunnit bli en fullvärdig jediriddare och en extremt skicklig sådan, men han är otålig, känslig för kritik och besatt av att skydda sin älskade hustru, Padmé Amidala. Han förlorar tron på rättvisan, och förråder kollegorna i det goda Jedi-rådet för den obegränsade makt som "den mörka sidan" erbjuder. Anakin omvänds av Palpatine och blir därmed Darth Vader. Därefter beordrar Palpatine sin nye elev att döda separatistledarna och få slut på kriget som han själv startat genom att kontrollera båda sidor.

Vader hinns dock upp av Obi-Wan Kenobi på planeten Mustafar, och efter en lång och våldsam duell dem emellan står Obi-Wan som segrare. Vader skadas svårt, han mister en arm och båda sina ben och får dödliga brännskador. Obi-Wan lämnar Vader för att dö men Palpatine anländer i sista stund och räddar honom. Vader tvingas dock bära en svart livsuppehållande rustning för resten av sitt liv vilket ger honom det karaktäristiska utseendet och den mekaniska andningen som han är känd för. Filmen avslutas med att Luke och Leia föds och Anakins förvandling till Darth Vader är fullständig.

Star Wars-filmerna är en av de absolut största succéerna i filmhistorien och redan efter den första filmen var skaparen George Lucas multimiljonär. Sammanlagt har de sex filmerna dragit in över fyra miljarder dollar i biointäkter. Tar man hänsyn till inflationen sedan 1977 och beräknar alla intäkter till dagens penningvärde är beloppet avsevärt högre än så. Dessutom skapade det enorma intresset för filmerna en jätteindustri, med bland annat datorspel, leksaker och kläder, som har omsatt många miljarder dollar. År 1977 belönades filmen med SFWA:s Special Award i samband med utdelningen av Nebulapriset.

Utöver filmerna har det också efter hand skrivits många romaner som utspelar sig i Star Wars-världen där handlingen i regel utspelar sig åtskilliga år efter händelserna i Jedins återkomst. Huvudpersonerna är desamma, Darth Vader undantagen: Luke Skywalker, Leia Organa, Han Solo och deras vänner. Av andra Star Wars-relaterade produkter som har producerats inkluderas bland annat:

