
Lars Inge Löfgren, född 6 september 1935 i Överkalix församling, är en svensk regissör, författare och teaterchef.

Familjen bodde kvar i Överkalix de första 12 åren av Lars Löfgrens uppväxt. Han är son till folkskolläraren och rektorn Gunnar Löfgren och Annie Löfgren, blev student i Karlstad 1955, tog en Bachelor of Arts-examen vid Gustavus Adolphus College i USA 1958, blev fil.kand. i Uppsala 1959, tog diplom vid Sorbonneuniversitetet i Paris 1961 samt blev Doctor of Humane Letters h.c. USA 1988. Han genomgick regiutbildning i USA och Frankrike. 1999 utsågs han till en av kungens kabinettskammarherre.

Han gifte sig 1962 med Anna-Karin Gillberg, född 1937.

Löfgren blev regissör vid TV-teatern 1962, chef för TV-teatern och TV Musik 1968, och var chef för TV2-Teatern och TV2 Musik 1969–1983. Han var chef för Kungliga Dramatiska Teatern 1985–1997 och styresman (chef) för Nordiska museet 1997–2001.

Lars Löfgren samarbetade med Ingmar Bergman, som TV-chef bland annat vid inspelningen av Scener ur ett äktenskap och Trollflöjten, och som Dramatenchef vid uppsättningen av bland annat Hamlet, Peer Gynt och En vintersaga. Han producerade Bergmanfestivalen i New York 1995.

Han har haft flera internationella uppdrag, bl.a. i Europarådets teaterkommitté och som generalsekreterare för l'Union des Théâtres de l'Europe. Han har varit ledamot av konsistoriet vid Uppsala universitet, ordförande för Dansmuseet, och haft uppdrag inom Filmfonden, TV-Filminstitutet, Svensk Teaterunion och Nordisk Teaterunion, Dramatiska Institutet, Dramatikerförbundet, Statens Scenskola, Folkoperan, FIB:s Lyrikklubb, Ferlinsällskapet, Wermländska Sällskapet, Mårbackastiftelsen, Rackstadmuseet, LRF:s kulturråd och Forskningsrådet för kultur och vetenskap. Han utformade och ledde Kunskapens Krona, de tio svenska kungliga akademiernas seminarium på slottet och i SVT 2000–2010. Han är hedersledamot av Gustav Adolfsakademien och av Värmlands Nation. Han var Värmländska Akademiens första preses 2002–2005, och är sedan dess hederspreses. Han har mottagit internationella priser, bl.a. Prix Italia och Svenska Akademiens kungliga pris 1997. Han är kommendör av franska Hederslegionen.



