
Джова́нні Джирола́мо Саво́льдо (італ. Giovanni Girolamo Savoldo, бл. 1480(1480) — 1548) — італійський художник доби Відродження. Народився у Брешії, Венеціанська республіка. Мав впливи художньої манери Лоренцо Лотто та Джорджоне. Помер у Венеції

Точної дати і місяця народження художника не віднайдено. Появу на світ і перші художні навички пов'язують з Ломбардією та містом Брешія. Практично не відомо, де і у кого навчався, а також, якими були перші твори. До первісного періоду творчості відносять працю в містах Парма та Флоренція, а в останньому за 1508 рік знайдений запис про прийняття художника в гільдію художників. Мав вивчати твори Леонардо да Вінчі і Мікеланджело Буонарроті, бо вони були безперечними авторитетами тої доби у Флоренції.

В Тоскані не втримався і близько 1520 року оселився в Венеції. Практично все житя працював в Венеції, залишаючись надзвичайно індивідуальним митцем, незважаючи на впливи тіорів Лоренцо Лотто та Джорджоне, особливо в колористичних гаммах власних картин.

В перші роки венеціанського періоду не втрачав уваги і цікавості до творів фламандьких митців, картини яких так чіпляли венеціанських вельмож через притаманну їм незичність сюжетів, художню манеру і яскраві, «глибокі» фарби. Прихильником фламандських художників був ще Антонелло да Мессіна, що деякий час працював в Венеції і чий вплив на місцевих художників був досить значним. Про знайомство Савольдо з творами фламандських художників свідчать дві ранні композиції « Спокуси Святого Антонія», де художник досить майстерно поєднав художні знахідки венеціанських і фламандських (або німецьких) митців.

Але впливи місцевої художньої школи переважали, перш за все — картини Джорджоне та Лоренцо Лотто. Популярний на той час Джорджоне прищепив венеціанським художникам поетичну недомовленість, потяг до своєрідного, місцевого ідеалу краси і до пошуків власних колористичних гам. На якийсь час бути популярним художником в Венеції значило писати картини в стилістиці Джорджоне, що і робили на ранньому етапі Себастьяно дель Пьомбо, Тиціан, Якопо Пальма старший, сам Савольдо.

Венеціанці відрізнялися справжнім захопленням тканинами і килимами арабського сходу. Особливим попитом користувались тканини червоних кольорів, а венеціанський пурпур став характерною місцевою прикметою. Захоплення тканинами, особливо незвичних кольорів та з ефектами відблисків, було притаманне і Савольдо. Часто головні персонажі його картин виділені в творі саме розкішними шатами екзотичних тканин — біла накидка Марії Магдалини(Національна галерея (Лондон)), «Святий Матвій» (Музей мистецтва Метрополітен, Нью-Йорк), янгол в картині галереї Боргезе, навіть аскет Святий Антоній в варіанті композиції з Москви.

За свідоцтвом Паоло Піно художника запросили на працю в Мілан, де той виконав чотири картини. Одна з них — Євангеліст Св. Матвій. Останнє полотно дивує двома центрами освітлення та незвичним освітленням самої фігури Матвія, що пізніше підхоплять Караваджо та його послідовники в 17 столітті.

Ймовірно, останні роки художника пройшли у Венеції, але продовжував працювати і в близьких теріторіально до неї провінційних містах. 1533 року виконав "Мадонну з чотирма святими " для церкви Санта Марія ін Органо в місті Верона. В 1537—1538 рр. працював в рідній Брешії. До останнього періоду творчості належать незвична за колоритом «Марія Магдалина» та композиції на тему « Поклоніння пастухів».

Венеціанці 16 століття не відрізнялися ні вдячністю, ні пам'яттю щодо місцевих майстрів. Епідемії чуми, загибель в морі чи на війні, сироти діти і політичні негаразди — не сприяли ні мемуарній літературі, ні вдячній пам'яті. Серед забутих митців опинились Марко Базаіті, Джорджоне, Лоренцо Лотто. Гірку долю забутих майстрів розділив і Савольдо, точної дати смерти якого не збережено.

 Вікісховище має мультимедійні дані за темою: Джованні Джироламо Савольдо

