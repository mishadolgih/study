
Älvsby landskommun var en tidigare kommun i Norrbottens län. Centralort var Älvsbyn och kommunkod 1952-1968 var 2504.

När 1862 års kommunalförordningar trädde i kraft och kommuner bildades i landet ingick Älvsby socken i Piteå landskommun. Den 1 januari 1874 utbröts Älvsby landskommun ur Piteå.[1] Den 19 maj 1933 inrättades Älvsbyns municipalsamhälle inom kommunen. Den 1 januari 1948 bröts sedan municipalsamhället ut ur kommunen för att bilda Älvsbyns köping.[2]

Kommunreformen 1952 påverkade inte indelningarna i området, då varken Västerbottens eller Norrbottens län berördes av reformen.[3] Den 1 januari 1969 uppgick Älvsby i köpingen. Sedan 1971 tillhör området den nuvarande Älvsbyns kommun.

I kyrkligt hänseende tillhörde kommunen Älvsby församling.

Älvsby landskommun förde inte något vapen.

Älvsby landskommun omfattade den 1 januari 1952 en areal av 1 849,82 km², varav 1 761,76 km² land.[3] Efter nymätningar och arealberäkningar färdiga den 1 januari 1954 omfattade landskommunen den 1 januari 1961 en areal av 1 756,02 km², varav 1 662,33 km² land.[4]

Tätortsgraden i kommunen var den 1 november 1960 23,7 %.[5]

Källa: SCB - Befolkning 1851 - 1910, SCB - Folkmängd inom administrativa områden 1910-1961 och Folkmängd 31 dec 1950-1975 i län, kommuner och församlingar enligt kommunindelningen 1 jan 1976.

