


До́ха (араб. الدوحة‎, Ад-Доха) — місто на узбережжі Перської затоки, найбільше місто і столиця арабського емірату Катар. У 2006 в місті проходили Азійські Ігри. Населення 587 055 осіб (перепис 2015)[2]. Поряд з містом розташовано міжнародний аеропорт.

Демографічна ситуація у Досі примітна тим, що більшість постійних жителів міста є емігрантами, а катарці складають меншість. Найбільша група емігрантів прибула до Дохи з країн Південної Азії, також багато вихідців з країн арабського Леванту Східної Азії. Також Доха стала домівкою для емігрантів із США, Франції, Великої Британії, Південної Африки, Норвегії і багатьох інших країн. У минулому емігрантам було заборонено мати у власності землю, але згодом їм було дозволено купувати земельні ділянки в декількох районах Дохи, включаючи West Bay Lagoon, the Qatar Pearl і Lusail City.

Місто є центром нафтової і рибної галузей промисловості, економічним центром країни. У Досі розташовані штаб-квартири найбільших компаній країни, таких як Qatar Petroleum, Qatargas і Rasgas. Урядом Катара проводиться курс на відхід від економіки, орієнтованої на нафто- і газодобування. Зокрема, Доха позиціонується як туристичний центр.



Доха була заснована в 1850 році, спочатку носила назву Аль-Біда. У 1883 році тут відбулася битва загонів шейха Кассима проти турецької армії. Османські війська були розбиті.
У 1916 році Доха стала столицею британського протекторату Катар, а в 1971 році — столицею незалежної держави. У 1973 році в Досі був відкритий Катарський університет, в 1975 — національний Катарський музей, в 1996 — почав мовлення арабський супутниковий телеканал Аль-Джазіра.

Головна вулиця — Аль-Карніш.



