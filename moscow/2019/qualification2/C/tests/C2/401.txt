
Campolattaro (Cambulattàrë nel dialetto locale) è un comune italiano di 1 025 abitanti[1] della provincia di Benevento in Campania.

Dista dal suo capoluogo di provincia circa 22 km.

Situato a nord del monte Sauco (572 m), a lato del fiume Tammaro, ha un'altitudine fra i 322 ed i 572 m sul livello del mare, con un'escursione altimetrica pari a 250 m.

In una parte del territorio comunale è stato ricavato un invaso denominato "diga di Campolattaro". L'accumulo massimo annuale di acqua previsto dal progetto è di 109.000.000 m3.[3]

Campolattaro è citato per la prima volta in due documenti del XII secolo: nel Chronicon Beneventanum del notaio  Falcone Beneventano  viene chiamato  "Campugattari", mentre nel Catalogus Baronum è citato con il nome di "Campugactarum"[4]: in quest'ultimo risulta in possesso di Goffredo, figlio di Pagano Montefuscoli, barone della Contea di Buonalbergo, ed è tassato per un milite[5]. 

Il nome del comune potrebbe quindi derivare da "campus", e da Gactarius (Gattario), nome proprio franco (radice altotedesca 'gat'=foresta) diffuso nell'Italia centro-settentrionale fino al Ducato di Spoleto; il borgo [che in origine verosimilmente si trovava in posizione diversa dall'attuale, che mal si addice al termine tardolatino campus] potrebbe essere stato così battezzato dal nome di un personaggio di rango, all'epoca della conquista del Ducato beneventano da parte di Guido IV di Spoleto.

La denominazione Campogattaro avrebbe accompagnato, secondo il Meomartini, anche tutte le Numerazioni ufficiali dei Fuochi (perdute durante la seconda guerra mondiale).[6]

Dal suddetto Chronicon apprendiamo che nel 1138 Campolattaro, come i paesi circumvicini, venne incendiato da Ruggero II di Sicilia perché era fra i borghi che si erano schierati con Rainulfo di Alife.

È da rimarcare che nei Registri Angioini trascritti da Minieri-Riccio[7], Carlo I° d'Angiò (1269) ordina che "Gullielmo Campolattario" sia esentato dal prestare servizio feudale in Romaniam in quanto minorenne; questa sarebbe quindi, cronologicamente, la prima citazione del paese con il nome che si sarebbe in seguito imposto.  

Nel 1284 Campolattaro è in possesso di Nicola de Adenulfo[8]. 

Secondo l'Aldimari (Napoli, 1691), nel 1191 (da leggersi verosimilmente 1291, giacché subito dopo viene detto che morirà nel 1301) il feudo è dato al nobile normanno Pascale (di) Palma, in quanto Mariella, figlia di Tommaso, signore di Campolattaro e Monterone, di non specificato casato[9], muore senza figli.

Con privilegio dato a Capua il 16 novembre 1445, Alfonso V d'Aragona  e I° di Napoli concede a Luigi de Capua, milite e consigliere regio, il mero e misto imperio sulle terre e i castelli di Morcone, Campolattaro, San Giovanni Rotondo e Fragneto.[10]

Nel 1473 il condottiero Matteo de Capua ne fa dono al nipote Fabrizio I°.[11]

Nel 1589 Giovambattista de Capua è elevato da Filippo II di Spagna al rango di marchese.[12]

La famiglia de Capua (o De Capoa) tenne il feudo sino al XVII secolo quando esso fu venduto a Michele Blanch, marchese di San Giovanni, per 8.000 ducati.[13]

A metà dell'800 Giuseppa Blanch sposa Carlo Capomazza, portando in quella famiglia il titolo marchionale.[14]

Nel secolo XVIII i Blanch cedettero le proprietà che possedevano a Giovanni de Agostini, i cui discendenti sono ancora proprietari di buona parte del castello. Nel 1673, prima della vendita del paese ai Blanch, venne redatta una dettagliata relazione ad opera di Lorenzo Ruggero, regio tavolario (agrimensore), affinché quantificasse il valore della proprietà. Da questa interessante relazione, chiamata "apprezzo", è stato ricavato un interessante studio nel 2005.[15]

Il paese fu molto colpito dalla peste del 1656, dalla carestia del 1764 e dal colera del 1837.

Nell'800 Campolattaro godette di un'improvvisa notorietà a livello degli studiosi europei di storia e filologia Romana, per il ritrovamento della, quantunque monca, "Tabula alimentaria" dei Liguri Bebiani.

Questa importante testimonianza dell'epoca traianea fu scoperta da un possidente di Campolattaro, Giosuè De Agostini, in un suo podere a Macchia di Circello nel 1831, ed è ora conservata presso il Museo delle Terme di Roma.

Dal 1861 Campolattaro fa parte della provincia di Benevento.

Il castello di Campolattaro venne iniziato nel XIII secolo attorno ad un poderoso torrione costruito dai Normanni, probabilmente tra l'XI e il XII secolo. Sotto gli Aragonesi l'edificio fu forse dotato di torri circolari e di cortine merlate ma con il passare dei secoli perdette la sua funzione originaria di difesa, diventando residenza di villeggiatura dei feudatari.

L'architettura è a pianta rettangolare e si sviluppa attorno ad un ampio cortile centrale dove si affacciano, ai due lati, il vero e proprio castello e la cappella palatina. Quest'ultima risale al XVI secolo ma venne riconsacrata nel 1717 dal cardinale Vincenzo Maria Orsini (futuro papa Benedetto XIII). Al suo interno sono conservate diverse sculture lignee.

Di notevole interesse è il "trappeto", frantoio oleario risalente al XVII secolo, precedentemente adibito a stalla (ancora visibili le mangiatoie per i cavalli), la sala dei ricevimenti e la torre normanna.

Il castello, di proprietà privata, è visitabile su prenotazione.

Abitanti censiti[16]



A Campolattaro ha sede il Centro Culturale per lo Studio della Civiltà Contadina del Sannio, dotato di una ricca biblioteca specializzata in testi di storia locale.[17]

Ha una superficie agricola utilizzata in ettari (ha) di 671,38 (dato aggiornato all'anno 2000) (Camera di Commercio di Benevento, dati e cifre, maggio 2007).

Fa parte della:

Altri progetti
