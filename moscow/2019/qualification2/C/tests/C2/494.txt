
Loose è il terzo album di Nelly Furtado, pubblicato nel 2006 dalla Geffen.

Rispetto ai due precedenti album, Loose annovera collaborazioni con Timbaland, apparizioni di cantanti come Juanes e Attitude. Il genere è cambiato rispetto ai due precedenti album, Whoa, Nelly! e Folklore, perché Loose contiene tracce pop più intense (come Afraid) con sfumature Hip hop (Promiscuous), R&B (No Hay Igual) e dance (Maneater). L'album include anche canzoni più melodiche e tranquille come All Good Things (Come To An End), Say It Right e In God's Hands.

I singoli estratti sono Maneater, Promiscuous, No Hay Igual (promo solo in Sud-America), All Good Things (Come to an End), Say It Right, In God's Hands (solo in Europa), Do It e Te Busqué (solo in Germania, Spagna e Sud America). Le vendite mondiali a giugno 2008 arrivano a 8.000.000 di copie vendute.
È considerato l'album di maggior successo commerciale nell'intera carriera della cantante.

Loose ha scatenato alcune polemiche per l'immagine sessuale adottata da Nelly Furtado nella sua promozione, e soprattutto nei video musicali di Promiscuous e Maneater in cui balla con il ventre scoperto. Secondo la rivista Maclean's, l'evoluzione di Nelly Furtado è il naturale cambiamento di una cantante pop, mentre altri hanno ribattuto che si fosse "venduta" per incrementare le vendite del disco, in particolare dopo che il suo secondo album non aveva riscosso la fortuna del primo. La rivista Dose ha scritto che la nuova immagine "pesantemente sessuale" è revisionata e non spontanea, e ha posto enfasi il coinvolgimento nel disco di Jimmy Iovine della Geffen, che ha contribuito a lanciare le Pussycat Dolls, un gruppo femminile molto rinomato per le loro provocanti sequenze di ballo.

Gli otto singoli estratti da Loose sono stati pubblicati in ordine diverso nelle diverse parti del mondo, e non tutti sono stati pubblicati in ogni paese.

L'album ha un forte impatto di vendita nelle classifiche di tutto il mondo, riuscendo a raggiungere la prima posizione, o comunque la Top5, di molti Paesi.

