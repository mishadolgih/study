
Jenny Eugenia Nyström (gift Nyström-Stoopendaal), född 13 juni 1854 i Kalmar, död 17 januari 1946 i Stockholm, var en svensk konstnär och illustratör. Hon är mest känd för att ha givit jultomten ett ansikte i Sverige, främst genom sina illustrationer av julkort. 

Nyström föddes som dotter till folkskolläraren och slottskantorn Daniel Nyström och dennes hustru Annette Eleonora Bergendahl. 
Som åttaåring kom familjen till Majorna i Göteborg, där fadern[a] blev förste lärare vid Carlgrenska skolan eller Flicko-Slöjdskolan vid Stigbergstorget (på platsen för biografen Kaparen).

Under fem år gick Jenny Nyström i en skola – i närheten av faderns lärarbostad – som var inrymd i segelmakare Lefflers hus vid Allmänna vägen.[6] År 1865 började hon i Göteborgs Musei-, Rit- och Målarskola, och började måla i olja redan som femtonåring. Hon var elev vid Konstakademien i Stockholm under åren 1873–1881.

I slutet av sin utbildning vid Konstakademien delade hon förstaplatsen som elev med Richard Hall i akademiens tävling, och kunde därför söka stipendium för vidareutbildning i Paris. Hon var den första kvinna som vann tävlingen på Konstakademien, och fick under sin studietid i Paris 1882–1886 ställa ut på den stora Parissalongen år 1884.

Den 24 maj 1887 gifte hon sig med Daniel Stoopendaal och de fick 25 juni 1893 sonen Curt Nyström Stoopendaal. Sonen förde familjetraditionen vidare, och är även han en känd julkortsillustratör.

Nyströms illustrationer distribuerades av firman Strålin & Persson i Falun, där hon arbetade i många år.

På Kalmar läns museum finns en basutställning med verk och teckningar av Jenny Nyström.[7] Hon finns även representerad vid bland annat Göteborgs konstmuseum[8], Nationalmuseum[9], Nordiska museet[10] i Stockholm och Kalmar konstmuseum[11].

Jenny Nyström-Stoopendaal är begravd på Norra begravningsplatsen i Stockholm.[12]

Jenny Nyströmsskolan i Kalmar har fått sitt namn efter henne.

Målningen Konvalescenten, 1884.

Målningen Fransk bondgumma, 1885.

Jultidningsomslag, 1904.

Julkortsmålning.

Julkortsmålningar.

Jultidningsomslag, 1920.

