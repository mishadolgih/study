
Petar Petrović, född 15 september 1995, är en svensk fotbollsspelare som spelar för Radnički Niš.

Petrović moderklubb är Arlövs BI, där han började spela som sexåring.[1] Han lämnade sin moderklubb sommaren 2010 och gick till Malmö FF.[2] Han gjorde två mål när MFF:s U17-lag vann SM-finalen 2012 mot IF Elfsborg med 3–2.[3] Han vann dubbla SM-guld den säsongen, både med U17-laget och U21-laget.[1]

Den 30 november 2012 skrev Petrović på lärlingskontrakt med MFF, hans första kontrakt med A-laget.[2]
Han gjorde sin debut i Allsvenskan för Malmö FF i en bortamatch mot Syrianska FC på Södertälje Fotbollsarena den 20 juni 2013.[4] Den 24 mars 2014 skrev Petrović på ett nytt fyraårskontrakt med MFF.[5] Han lånades under 2014 ut till serbiska Radnički Niš.[6] Den 31 mars 2015 lånades Petrović ut till Superettan-klubben IFK Värnamo fram till sommaren.[7] Efter säsongen 2015 fick Petrović lämna MFF.[8]

I mars 2016 värvades Petrović av Ängelholms FF och gjorde under sin debut säsong i klubben 1 mål och 3 assist på 25 matcher innan han i januari 2017 flyttade till IFK Värnamo. I premiärmatchen av Superettan 2017 gjorde Petrović två mål och en assist i en 4–0-vinst över Åtvidabergs FF.[9]

Den 13 november 2017 värvades Petrović av IF Brommapojkarna, där han skrev på ett treårskontrakt.[10] I december 2018 värvades Petrović av serbiska Radnički Niš.[11]

