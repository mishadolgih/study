
Saab-Scania AB var en svensk verkstadsindustrikoncern, verksam mellan 1968 och 1995. Saab-Scania bildades 19 december 1968 genom en sammanslagning av Saab AB och Scania-Vabis. Bolaget löstes upp under 1990-talet då personbilsdelen Saab Automobile bildades 1990 och blev en del av General Motors och Scania AB och Saab AB blev självständiga bolag 1995.

Familjen Wallenberg hade under slutet av 1960-talet ägarintressen inom både Saab och Scania-Vabis då man ville skapa en svensk storkoncern inom industrin. Saab-Scania bildades 19 december 1968 genom en sammanslagning av Saab AB och fordonstillverkaren Scania-Vabis. Koncernens första VD blev Curt Mileikowsky 1970 och styrelseordförande blev Marcus Wallenberg, Jr. vid starten 1968. Scania-Vabis tillverkning av lastbilar, bussar och dieselmotorer slogs samman med Saabs tillverkning av bilar och utveckling inom försvarsindustri och flygteknik. Vid sammanslagningen bytte officiellt Scania-Vabis namnet till endast Scania.[1]

I samband med sammanslagningen bildades en bildivision där produktion av personbilar, lastbilar och bussar samlades i Södertälje som huvudkontor. 1972 delades dock divisionen upp i Scania- och personbilsdivisionen, och Saabs personbilsdel fick nu huvudkontor i Nyköping med Torsten Arnheim som chef.[2] Koncernens vinstrika del var Scaniadivisionen och flygplanstillverkningen hos Saab, medan personbilsdivisionen ofta stod i fokus för sin olönsamhet.

1977 hade koncernen långt gående planer för att slå samman Saabs personbilsdivision med Volvos, men planerna skrinlades efter protester från Saab. Under mitten av 1970-talet befann sig de svenska personbilstillverkarna i svår kris, och ett förslag om en fusion mellan Saab-Scania och Volvo lanserades 1977. Saab-Scanias ledning befarande dock att en fusion skulle innebära att Saab-identiteten skulle försvinna, och VD:n Curt Mileikowsky tog emot fusionsplanerna och förmådde Marcus Wallenberg, Jr. att ge upp idén.[3] Oenigheten kring fusionen ledde dock till att Mileikowsky lämnade posten som VD 1978.

1983 skapades den gemensamma koncernlogotypen med Scaniagripen, designad av Carl Fredrik Reuterswärd, som placerades på Scanias lastbilar och bussar och Saabs personbilar.

Saabs personbilsdivision blev alltmer problematisk ekonomiskt sett och flera förändringar skedde i slutet av 1980-talet och personbilsverksamheten såldes 1990 till den amerikanska fordonskoncernen General Motors. Detta ledde till att Saab-Scania började delas upp och blev 1995 återigen självständiga företag och Scania lanserades på börsen den 1 april 1996.[4][5] Dock kvarstår Saab-Scanias grip som ett gemensamt emblem (logotyperna är i övrigt olika) för respektive företag trots att märket historiskt sett tillhör Scania.

Saab 9000 CC Turbo årsmodell 1988.

Saab 900 årsmodell 1985 i Mantorp.

Scania 82M från 1985.

Saab JA 37 Viggen.



