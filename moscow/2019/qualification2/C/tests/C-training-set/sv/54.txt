
Jurij Vladimirovitj Andropov (ryska: Ю́рий Влади́мирович Андро́пов), född 15 juni (enl. n.s; 2 juni enl. g.s.) 1914 sannolikt i byn Nagutskaja i guvernementet Stavropol i Kejsardömet Ryssland (nuvarande Soluno-Dmitrijevskoje i Stavropol kraj, södra Ryssland), död 9 februari 1984 i Moskva (av njursvikt), var en sovjetisk politiker som var generalsekreterare i sovjetiska kommunistpartiets centralkommittés politbyrå från 12 november 1982 till 9 februari 1984.

Andropov var partimedlem från 1939, förstesekreterare i Komsomol i Karelen under andra världskriget och ambassadör i Budapest vid tiden för Ungernrevolten och den sovjetiska invasionen 1956. Han ersatte Michail Suslov i sovjetiska kommunistpartiets centralkommitté 1962, blev chef för KGB 1967 och ledamot av politbyrån 1973. Som KGB-chef förespråkade Andropov en hård linje mot landets dissidenter. Han drev även på för ett sovjetiskt militärt ingripande i Afghanistan och var en av de drivande krafterna bakom utbrottet av det Afghansk-sovjetiska kriget 1979.

Sedan Leonid Brezjnev avlidit i november 1982 utnämndes Andropov av politbyrån till Brezjnevs efterträdare. Samtidigt avgick Andropov som chef för KGB. Vid tidpunkten för Brezjnevs död hade han dock i praktiken redan innehaft den politiska makten i Sovjetunionen en tid i takt med att Brezjnevs hälsa försämrats och denne successivt blivit allt mer oförmögen att styra landet.

Under sin korta tid vid makten försökte Andropov få bukt med korruptionen i det sovjetiska samhället och den allt mer haltande sovjetiska ekonomin, samtidigt som han tampades med försämrade förbindelser med USA, sedan Ronald Reagan blivit USA:s president. Nedrustningsförhandlingarna blev resultatlösa under denna tid som även kallas "Andra kalla Kriget".  Andropovs viktigaste arv till eftervärlden var hans uppbackning av Michail Gorbatjov, en partikamrat från samma trakt som Andropov – Stavropol.

