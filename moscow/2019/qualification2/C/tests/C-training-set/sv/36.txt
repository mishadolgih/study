
de Havilland Vampire var det  brittiska flygvapnets andra jetflygplan under andra världskriget, även om det aldrig kom i strid. Efter kriget tjänade flygplanet i främsta linjen hos RAF  till 1955. Flygplanet användes även av andra länders flygvapen, däribland Australien, Kanada, Finland, Frankrike, Indien, Nya Zeeland, Norge, Sverige, Rhodesia och Schweiz. Nästan 4 400 Vampire tillverkades, varav en fjärdedel på licens.

Vampire började som ett experimentflygplan, till skillnad från Gloster Meteor som hade specificerats som ett jaktplan. Det nya flygplanet gavs specifikationen E.6/41 och konstruktionsarbetet på DH-100 började vid de Havillands fabrik vid Hatfield i mitten av år 1942, två år efter Meteoren.

Flygplanet kallades ursprungligen Spidercrab och var helt och hållet ett de Havillandprojekt. Man använde företagets breda expertkunskaper i att använda formad plywood för flygplanskonstruktion (se Mosquito). Detta var sista gången man använde en komposit-trä/metall-konstruktion i ett högpresterande militärt flygplan. Flygplanet hade konventionella, raka vingar och en jetmotor som var placerad i den äggformade, aluminiumtäckta flygkroppen. Utblåset satt direkt bakom motorn. För att minimera dragkraftsförlusten gjordes utblåset så kort som möjligt, och flygplanet fick därför två stjärtbommar, liknande dem som fanns på Saab 21.

Geoffrey de Havilland flög den första prototypen LZ548/G den 30 september 1943 från Hatfield, endast sex månader efter Meteoren. Den första flygningen hade försenats eftersom man måste sända den enda kvarvarande motorn till Lockheed för att ersätta en som förstörts i marktester i prototypen hos XP-80. Produktionsversionen Mark I flög först i april 1945 och de flesta byggdes av English Electric Aircraft på grund av det produktionstryck för övriga flygplanstyper, som fanns på de Havillands produktionsenheter. Trots att flygplanet togs emot med öppna armar av RAF höll jaktversionen fortfarande på att utvecklas när kriget tog slut.

Vampire var ett exceptionellt mångsidigt flygplan som satte många rekord. Bland annat var det det första RAF-flygplanet med en topphastighet över 500 mph. Med kapten Eric "Winkle" Brown vid spakarna blev en Sea Vampire det första jetflygplanet som startade och landade på ett hangarfartyg och 1948 satte John Cunningham ett nytt höjdrekord på 18 119 meter. Den 14 juli 1948 blev Vampire F3:or från No. 54 Squadron RAF de första jetflygplanen som flög över Atlanten. De flög via Stornoway, Island och Labrador till Montréal på sin första rutt i en goodwillturné i Kanada och USA, där de gjorde flera uppvisningar i formationsflygning och luftakrobatik.

Den första motorn var en de Havilland Goblin med 9,3 kN dragkraft som hade konstruerats av Frank Halford och byggts av de Havilland. Motorn var av centrifugalflödestyp, en design som snart skulle passeras av smalare axialflödesmotorer. Denna motor gav inledningsvis flygplanet kort räckvidd – ett problem som gällde alla tidiga jetplan. När konstruktionen förbättrades var det ofta motorn som uppgraderades. Senare Mk I:or använde Goblin II, Mk 3 och framåt använde Goblin III. Vissa varianter var testflygplan för Rolls-Royce Nene-motorn, men dessa flygplan började aldrig produceras. Det sades att flygplanet, på grund av att motorn var belägen så nära marken, inte kunde stå stilla någon längre stund på ett ställe, eftersom det skulle smälta asfalten som det stod på.

Mk 5-versionen marinanpassades under namnet Sea Vampire. Detta flygplan kom att bli Brittiska flottans första jetflygplan. Flottan hade varit mycket imponerad av flygplanet sedan den 3 december 1945, när en Vampire testades ombord hangarfartyget HMS Ocean. RAF:s Mk 5 ändrades om för att utöka flygrollerna från jakt- till markattackflygplan. Vingarna gjordes fällbara, förstärktes och utrustades med fästen för bomber eller raketer. Jaktbombplanet Mk 5 (FB.5) blev den mest numerära varianten med sin 473 byggda flygplan.

Den sista Vampiremodellen var Mk 11 – ett skolflygplan. Detta flygplan flög för första gången år 1950 och över 600 flygplan producerades både för flygvapnet och flottan. Träningsflygplanet förblev i brittisk tjänst fram till 1966.

Flera Vampireflygplan är ännu flygvärdiga idag och många har bevarats. Vissa exemplar har ställts ut vid Mosquito Aircraft Museum i Hertfordshire, vid Museum of Transport and Technology i Auckland, Canadian Warplane Heritage Museum och Royal New Zealand Air Force Museum. Ett exemplar, en tvåsitsare, står för tillfället i en hangar i Tatui, São Paulo, Brasilien, efter att ha gjort den längsta flygresan någonsin för ett Vampireflygplan.

Flygvapnet tecknade 23 januari 1946, som planets första utländska kund, en order om 70 Vampire FB.1. Typen fick beteckning J 28A och började levereras till Bråvalla flygflottilj (F 13) i Norrköping i juni samma år. J 28A var bestyckad med fyra Hispano mk.II kanoner med beteckningen akan m/46A och hade en Goblin II motor med beteckningen RM 1 (reaktionsmotor 1, den första jetmotorn i svenska flygvapnet). Samma motor användes även i J 21RA. J 28A var relativt identisk till brittiska Vampire mk.I tills man efter några år kortade vingarna. Vingarna klipptes till en standard liknande Vampire mk.V fast 1 cm kortare. J 28A tjänstgjorde på F13 till 1950 då F13 fick J 29 Tunnan. De överfördes då till F 3 Malmslätt där de användes till 1953. Versionen fanns i aktiv tjänst  till 1955 varefter första flygplanet, 28001, gömdes på Malmslätt för ett framtida museum. 

Erfarenheterna med J 28A var så goda att man senare köpte en exportversion av Vampire FB.5 kallad Vampire Mk 50. I Sverige fick den beteckningen J 28B. Den hade större bränslekapacitet, starkare motor i form av RM 1A (Goblin III), modernare bestyckning i form av Akan m/47B och kunde ta yttre last i form av raketramper. Förutom de ovanståenda skillnaderna hade J 28B en visuell skillnad i form av rundare fenor och sidroder. Första flygplanen levererades 1949 till Svea flygflottilj (F 8) där de ersatte den då föråldrade J 22. Leveranserna fortsatte fram till 1952 då totalt 310 flygplan levererats. Övriga flottiljer som fick J 28B var Jämtlands flygflottilj (F 4) , Göta flygflottilj (F 9), Skånska flygflottiljen (F 10), Hälsinge flygflottilj (F 15) samt Södertörns flygflottilj (F 18). J 28B blev föråldrad som jaktplan ganska snabbt men fanns i aktiv tjänst i första linjen till 1955. 1956 var typen helt ersatt i första linjen med J 29 och J 34 Hawker Hunter.

1953 skickades J 28B till Hallands flygflottilj (F 14) för att ersätta B 18B innan SAAB kunde leverera Lansen. De skulle fungera som dedikerade attackflygplan. Förutom automatkanonerna så utrustades de med raketer mot markmål. De ersattes av A 32A Lansen under 1957.

J 28B användes även som ett träningsplan för spaningsflottiljer som Södermanlands F 11 och Norrbottens F 21 innan de fick sina första S 29C Tunnan. Flygplanen blev aldrig utrustade med kameror. De användes enbart för träning med jetflygplan, främst då F 11 skulle gå från S31 Spitfire till S 29C Tunnan.

Efter att J 28A varit stationerad vid F 3 skickades de till flygkadettskolan F 20 i Uppsala för att användas som träningsflygplan fram till 1956.

År 1956 började man överföra ett större antal J 28B till F 5 där de skulle användas som träningsplan.

I januari 1952 beställdes 20 stycken tvåsitsiga de Havilland DH 115 Mk 55, en exportversion av RAF:s Vampire T.11. Dessa fick beteckningen J 28C och kom inledningsvis att användas som jaktplan på de flottiljer som hade J 28B, det vill säga F 4, F 15 och F 18. Ett år senare beställdes ytterligare tio flygplan som tillfördes F 4, F 14 och F 15. Ytterligare ett år senare lät man på försök två elevomgångar från Krigsflygskolan genomföra en del av sin grundläggande flygutbildning på J 28C på F 10 och F 14 parallellt med flygning med Sk 16 i skede 2. Resultatet var så lyckat att man bestämde sig att ersätta Sk 16 helt som skolflygplan med Vampire. Därför beställdes ytterligare 15 tvåsitsiga flygplan. Dessa hade en modifierad huv som gjorde både normalt i- och urstigande enklare, samt även nödutsprång. De hade även fenorna med sidorodren förlängda framåt, vilket gjorde dem mer lämpade för spinnövningar än de tidigare flygplanen. Detta tillsammans med ett något annorlunda elsystem gjorde att de nya flygplanen fick beteckningen C-2. När F 14 började få sina A 32A blev 12 av deras J 28B ombyggda till J 28C. Dessa fick i rullorna beteckningen C-3, men var helt identiska med de tidigare C-2, förutom sidorodren. 

Samtliga J 28C-1, C-2 och C-3 kom att baseras på Krigsflygskolan i Ljungbyhed tillsammans med kvarvarande J 28B, undantaget ett tvåsitsigt flygplan som flög på stabsdivisionen på F 8 fram till sommaren 1968. Första omgången fältflygarelever som ryckte in 1967 på Krigsflygskolan blev sista kullen att flyga Vampire under sin utbildning. De flög enbart den tvåsitsiga versionen. Efter deras examen togs typen helt ur tjänst.            

Ett exemplar av vardera J 28A, J 28B och J 28C finns idag bevarade på Flygvapenmuseum i Linköping.           

Samtliga Vampire i Flygvapnet saknade katapultstol. 

Sedan början på 1990-talet finns det några privatägda civilregistrerade en- och tvåsitsiga Vampire i Sverige. Dessa är före detta schweiziska flygplan som aldrig tjänstgjort i Svenska flygvapnet även om de nu är målade som J 28.

Observera att Vampire i svenska flygvapnet aldrig fick någon annan beteckning med annat prefix än bokstaven J, oavsett användning.

Det finländska flygvapnet kom in i jetåldern den 22 januari 1953, när den första av tre DH 100 Vampire Mk 52 landade på Björneborgs flygfält. Ledare för gruppen var de Havillands testpilot George Thornton. Under sommaren samma år levererades ytterligare tre flygplan. Flygplanen fick koderna VA-1 till VA-6. Typen kallades populärt för "Vamppi".

Typutbildningen effektiviserades 1955 då nio tvåsitsiga DH 115 Vampire Trainer T 55 levererades. Dessa flygplanen fick koderna VT-1 till VT-9. Sista flygningen med Vampire i det finländska flygvapnet skedde 15 juli 1965 vid Luonetjärvi med en Vampire Trainer (VT-8) som flögs av överste Aimo Huhtala.

Vampire var först baserad vid 2:a flottiljen (som från 1957 hette Satakunta flygflottilj) i Björneborg. I slutet på 1950-talet överfördes dock flygplanen till 1:a flygflottiljen (från 1957 Tavastlands flygflottilj i Tikkakoski). Tredje flottiljens (från 1957 Karelens flygflottilj) huvudbas på 1950-talet var den grusbelagda banan i Uttis, vilket gjorde att flygplanen enbart kunde starta och landa där på vintrarna.

