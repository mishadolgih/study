
Bowls eller lawn bowls är en brittisk precisionssport som påminner om boccia och boule och som liksom dessa har sina rötter i urgamla sten- och kägelspel. Bowls spelas på gräsmatta eller på konstgjort underlag med liknande egenskaper, såsom konstgräs. Spelet spelas med asymmetriska klot med en diameter på knappt femton centimeter, vilka på grund av sin ojämna viktfördelning inte rullar rakt. Hur mycket klotet viker av kan varieras genom val av klot. Ursprungligen var kloten tillverkade i trä, men numera vanligen i syntetiska material. Kloten skall rullas på banan och placeras så nära ett litet målklot, kallat "jack", som möjligt.

Förekomsten av spelet är dokumenterad sedan 1200-talet. Den bana som dokumenterat har varit i bruk längst ligger i Southampton och användes till bowls-spel redan år 1299. Den mest kände bowls-spelaren i historien torde vara sir Francis Drake som enligt legenden var mitt i ett spel när han den 18 juli 1588 fick bud om att den spanska armadan var på väg mot England. Hans reaktion skall ha varit att "Vi har fortfarande tid att avsluta spelet och att slå spanjorerna också". Sanningshalten i anekdoten är förstås ifrågasatt.

Spelets moderna regler utformades 1848-1849 av advokaten i Glasgow William W Mitchell.[1]

Shortmat bowls är en form av bowls som spelas på nålfiltmattor som är 1,83 meter breda och mellan 12,20 och 13,75 meter långa. Shortmat bowls började spelas i mer organiserad form i Nordirland på 1960-talet. Reglerna är i stort sett desamma som för lawn bowls.

Bowls spelas främst i de områden som legat under brittiskt styre, förutom på de brittiska öarna framför allt i Australien, Nya Zeeland, Sydafrika och USA. Det internationella förbundet med huvudkontor i Skottland har 52 medlemsförbund spridda i 46 länder.[2]

Vid VM i short mat 2010, som gick i Dumfries, Skottland tog Dick Almén från Sverige silver i singelspel. VM 2012 i short mat spelades i Ballymoney, Nordirland. Sverige slutade som fjärde nation.



Sommaren 2005 beslutade några entusiaster att introducera bowls i Sverige. Initiativet togs i Grebbestad av Charlottenlunds Parkförening. En sektion för bowls bildades 29 augusti 2005. I första hand spelas shortmat bowls, den kortare varianten av bowls.
Svenska Bowlsförbundet bildades vid konstituerande stämma i Grebbestad 12 januari 2006. Bowls är därmed formellt introducerat i Sverige, och spelet fick under det första året en viss spridning. I Landskrona finns idag Sveriges enda permanenta anläggning. Sverige är medlem i Europeiska bowlsunionen och även fullvärdiga medlemmar i Internationella short mat-förbundet. Sverige deltog med ett fullt landslag i världsmästerskapen i short mat 2008 och slog då bland annat "bowlsnationen" Skottland i 5 av 8 matcher. De första svenska mästerskapen spelades i Grebbestad den 18 maj 2008. 18-19 september 2010 anordnade Curla.nu i Landskrona för andra året i rad Nordic Open Masters i bowls.

Singel-SM

Par-SM

Tremanna-SM

Fyrmanna-SM

Curla.nu - Curla.nu, Sveriges enda permanenta bowlsanläggning

