
Religionsfrihet är en rättighet i Sverige och är inskriven i grundlagen.

Sverige har traditionellt räknats som ett kristet land, tillhörande den evangelisk-lutherska traditionen, men är idag snarare att betrakta som ett sekulärt land, där mindre än hälften är religiöst engagerade eller utövar privat en religion. Från år 1593 till 2000 var Svenska kyrkan officiellt statskyrka i Sverige. 

Från 800-talet till 1000-talet, vid begynnelsen av Sveriges kristnande, var asatro den dominerande religionen, därefter kom den Romersk-katolska kyrkan att dominera och vara statsreligion. Från reformationen under 1530-talet fram till 2000 var landet officiellt lutherskt, där Svenska Kyrkan var statskyrkan. 

Religiös tro kan skönjas på hällristningar från bronsåldern, där solen, djur och fruktbarhet verkar ha haft betydelse i kulten, men entydig dokumentation om den antika religionen saknas. Under järnåldern hade befolkningen haft utländska kontakter och under seklerna före 1000-talet höll svenskarna, likt andra nordbor, fast vid nordisk mytologi och dyrkade asagudar, vilket har vissa paralleller med grekisk/romersk mytologi. Centralhelgedomen var Uppsala tempel. Hur templet såg ut och var det låg  beskrivs knapphändigt i Sagalitteraturen och Saxo Grammaticus' Gesta Danorum, samt av Adam av Bremen. Det förstördes troligen av kung Inge den äldre omkring år 1087 i den sista kända striden mellan asatroende och kristna. 

Medan nordisk mytologi som religion officiellt övergavs under Nordens kristnande, levde länge tron på många av dess mytiska och mytologiska väsen, som tomtar, troll och dvärgar kvar i folkliga traditioner i Skandinavien.

Idag finns det åter ett antal personer som utövar modern asatro, bland annat inom Samfundet Forn Sed Sverige (tidigare kallat Sveriges Asatrosamfund).

Kristna missionärer började verka i det blivande Sverige under vikingatiden, varav den förste som blev bekant var Ansgar, som kom till Birka 829. Olof Skötkonung som var den förste kungen över svear och götar, var den förste som man vet lät döpa sig, enligt traditionen år 1008 i Husaby källa, men årtalet är omtvistat. Kristnandet av Sverige var dock en gradvis process, med riksblot och en asatroende kung (Blot-Sven) så sent som på 1080-talet.

Sverige inordnades under medeltiden i den katolska kyrkans organisation, med biskopsdömen och från mitten av 1100-talet en ärkebiskop i Gamla Uppsala, och ett antal kloster byggdes i riket. Under denna tid verkade Heliga Birgitta som kanoniserades 1391. Förhållandet mellan den kyrkliga och den världsliga makten var tidvis omstritt. Under 11-1200-talet erövrades Finland som blev en svensk provins och kristnades med tvång och fick domkyrka i Åbo år 1300.

Kung Gustav Vasas tjänsteman Olaus Petri hämtade influens från Martin Luther och påbörjade reformationsarbetet i Sverige, med översättning av Bibeln från 1520-talet. Även Agricola gjorde en Bibelöversättning till finska 1548. Vasa hade själv politiska skäl till att 1527 ta kontrollen över kyrkan och dess egendomar i det nyligen självständiga Sverige.

Genom Uppsala möte 1593 beslutades att alla svenskar skulle vara medlemmar i Svenska kyrkan. Den enda kyrkliga lära som skulle tillåtas var lutherdom - kalvinism, katolicism och zwinglism förbjöds och den augsburgska bekännelsen antogs. Samhället hölls samman av en förståelse som byggde på tanken om "ett land, ett folk, en religion", och kyrkan hade som uppgift att "utrota och bekämpa alla former av kätteri och villfarelser som hotade Sverige".[1] Vissa friheter gavs senare till utländska trosbekännare att utöva sin religion i avskildhet. Skälen till lättnaden var inte att åstadkomma ökad religionsfrihet, utan att tillåta invandring av utländska experter. Den utländska arbetskraften gynnade Sveriges ekonomiska utveckling. Judar fick utöva sin tro i Sverige från 1600-talet. 

Samtidigt ville svenskar i den pietistiska rörelsen ha frihet att utöva sin fromhet och somliga ställde krav på kyrkans företrädare att de skulle vara "fromma kristna". Någon religionsfrihet för svenskar förelåg inte, utan 1726 infördes tvärtom konventikelplakatet för att stoppa pietismen. På många håll i Sverige fortsatte människor att samlas i hem och utomhus till kristna sammankomster, läsarmöten. En del av dessa läsare blev dömda till fängelse, men trots motståndet kom nya rörelser såsom baptismen. Inte förrän mitten av 1858 avskaffades konventikelplakatet, och andra samfund fick lov att verka. Då växte den svenska frikyrkorörelsen med stor kraft, såsom Svenska Missionskyrkan och även internationella kristna rörelser fick svenska motsvarigheter, såsom Frälsningsarmén. I denna våg av kristen väckelse kom Pingströrelsen som en blandning av nordiska inslag och inspiration från en sådan rörelse som 1907 brutit fram i USA. Även Jehovas Vittnen började verka i Sverige strax efter år 1900. 

1 januari 1952 trädde 1951 års religionsfrihetslag i kraft och gav svenska medborgare rätten att fritt gå ur Svenska kyrkan, och rätten att helt avstå från att tillhöra ett samfund.[2] Det tidigare kravet att man måste gå med i ett annat godkänt samfund togs bort.[3] Lagstiftningen gav individen dels rätten att fritt utöva sin religion, dels friheten att slippa bli påtvingad en specifik religiös övertygelse eller ett medlemskap i ett samfund. Religionsfrihetslagen blev upphävd då Lag om trossamfund trädde i kraft den 1 januari 2000. Den nya lagen innebar bland annat att barn som har fyllt 12 år inte kan inträda i eller utträda ur trossamfund utan eget samtycke.[4]

I Sveriges regeringsform kapitel 2 är inskrivet beträffande grundläggande fri- och rättigheter att var och en är tillförsäkrad religionsfrihet, det vill säga frihet att ensam eller tillsammans med andra utöva sin religion

Religionssociologiska undersökningar visar att 46–85 %[förtydliga] av Sveriges befolkning kan kategoriseras som ateistisk, agnostisk eller icke-troende.[5][uppdatering behövs] Vid enkät anger många att de tror på andliga ting men inte på kristendomens gudsbild. 2011 gjordes en av ett fåtal enkäter, med ca 500 svenskar som uppgav: 49 % inte religiöst utövande, 35 % kristna, 2 % buddhister och 1 % muslimer. 8 % ville inte svara.[6] År 2016 var ändå 61,2 procent av alla svenskar formellt sett medlemmar i den kristna lutherska kyrkan Svenska kyrkan, med en vikande trend.[7] Runt 2 % är regelbundna deltagare. Frikyrkliga rörelser har uppstått genom pietismen i Sverige och genom influenser från utlandet, och har överlag medlemmar som är mera engagerade, och betjänade 331 343 personer år 2013 (3,4 %). De största traditionella frikyrkosamfunden 2013 var Equmeniakyrkan, Pingströrelsen och Evangeliska Frikyrkan. 

Svenska kyrkans villkor och existens fastställs ännu i Lag om Svenska kyrkan från 1998. Lagen trädde i kraft 2000, då relationerna mellan kyrka och stat ändrades. Likaså är statschefen fortfarande förpliktigad att tillhöra Svenska kyrkan. Trots Svenska kyrkans höga medlemssiffror är den religiösa aktiviteten (gudstjänstbesöken) inte särskilt omfattande. Mindre än fyra procent av medlemmarna i Svenska Kyrkan går i kyrkan under en genomsnittlig vecka. Runt två procent är regelbundna deltagare.[8] En vanlig söndag samlas totalt fler människor i de traditionella frikyrkorna, som regel, trots mycket lägre medlemssiffror. Totalt 42,4 procent av de som föds i Sverige döps inom Svenska kyrkan idag, mot över 80 % på 1970-talet.[7] Majoritet (78,4%) av vigslarna sker utanför Svenska kyrkan, men nästan 72,9% procent av begravningarna sker inom den.[7] 0,9 % av Svenska kyrkans medlemmar utträder varje år, varav många tillhör andra samfund istället.[9]

De traditionella frikyrkorna engagerade 2014 3,4 % av befolkningen eller 331 343.[10] Evangeliska Fosterlandsstiftelsen som uppkom som rörelse inom Svenska Kyrkan har 44 717 betjänade deltagare/medlemmar. Beteckningen ”frikyrka” har numera blivit mindre relevant då statskyrkan avskaffats.

Störst 2013 var Equmeniakyrkan som betjänade 129 626 personer, 1,34 % av befolkningen.[10] Utökad ekumenik och försvagad medlemsstatistik har medverkat till sammanslagning av lokalförsamlingar och av flera av frikyrkosamfunden, såsom Evangeliska Frikyrkan och Equmeniakyrkan. Både frikyrkor, Svenska Kyrkan och Katolska Kyrkan har samarbete av olika typ, exempelvis en gemensam psalmbok sedan 1986.

Siffror för 2013: [10]

Förutom dessa som redovisar registrerade medlemmar finns andra organisationer som ibland är med i ekumeniken, ibland betraktas som avvikande, exempelvis Trosrörelsen, Vineyardrörelsen, Maranata, Jehovas Vittnen, mormonerna och otaliga oberoende församlingar.

Flera andra religiösa grupper finns representerade i det svenska samhället och erhåller statligt stöd till trossamfund. Judarnas historia i Sverige kan spåras tillbaka till 1600-talet och judiska församlingar har 9039 betjänade/medlemmar 2010, av 18000 som definierar sig som judar. Till följd av invandring finns det ca 110 000  muslimer, ca 120 000 syriska kristna och ca 2000 kopter. Den ortodoxa kyrkans olika grenar samlade 120 669 deltagare 2010. Invandring, mestadels från Polen och forna Jugoslavien, är även anledningen till den snabba tillväxten av katolska kyrkan i Sverige, 96950 betjänade 2010. 15 242 finns i protestantiska kyrkor av utländskt ursprung. Det finns även mindre grupper av buddhister (5379 organiserade år 2010), hinduer (det finns uppskattningsvis c:a 30 000 personer med hinduisk bakgrund i Sverige), zoroastrier, yezidier, aleviter och bahá'íer. Bland övriga religiösa finns enstaka som praktiserar modern asatro, traditionell samisk schamanism och utländska naturreligioner. 

Islam har Sveriges femte största religiösa gemenskap med uppskattningsvis cirka 110 000 tillhörande bekännare, beroende på definition. Muslimska grupper framhåller ibland siffran 250-400 000[11] personer enligt lösa definitioner, såsom ursprungsnationalitet eller namn, vilket problematiseras av att exempelvis den största gruppen, iranierna, till minst 80 % anser sig vara sekulär och många flydde från den islamiska revolutionen, och ett namn bevisar inte trosuppfattning. Irakierna som flytt till Sverige är till en stor del kristna[12], och bosniaker (bosnienmuslimer) framhåller sig ofta som ganska sekulära. Svensk statistik över islamiska församlingar anger däremot 110 000[13].

