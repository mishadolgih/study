
Mr. Smith i Washington (engelska: Mr. Smith Goes to Washington) är en amerikansk dramakomedifilm från 1939 i regi av Frank Capra. I huvudrollerna ses Jean Arthur, James Stewart och Claude Rains. 

Den naiva och idealistiska unge Jefferson Smith (James Stewart) utses tack vare vissa omständigheter till senator. Väl på plats i  Washington DC märker snart Smith att den politiska processen inte alls är så ädel som han hade trott. När Smith försöker ge bort mark till scouterna som han lett innan han blev politiker så kommer han i direkt kamp mot den mäktigaste makthavaren i sin egen delstat, tidningsmannen Jim Taylor (Edward Arnold). Smith tror sig ha en allierad i senator Paine (Claude Rains) men denne visar sig snart inte vara så ärlig och samarbetar med Taylor för att svärta ner Smiths rykte.

Filmen nominerades till 11 Oscars, bland annat Bästa film, Bästa regissör och Bästa skådespelare (James Stewart). Den vann en, för bästa original-manus.

Filmen har ett starkt budskap för demokratins grundvalar vilket ledde till att nazisterna förbjöd filmen i då ockuperade Frankrike. Den blev också attackerad som en antiamerikansk och prokommunistisk film när den släpptes i USA, för dess behandling av korruption i den demokratiska processen i USA.

Avsnittet Mr. Spritz Goes to Washington i den animerade tv-serien Simpsons är löst baserat på denna film.

