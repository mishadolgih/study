


Степанаке́рт (вірм. Ստեփանակերտ)[1]/Ханкенді́ [7] (азерб. Xankəndi)[2] — місто в Нагірному Карабасі, де-факто столиця і місто державного значення самопроголошеної Нагірно-Карабаської Республіки, де-юре місто республіканського значення Азербайджану.

В 1991 році влада Азербайджану прийняла рішення про повернення місту назви Ханкенді, яку місто носило до 1923 року, однак влада НКР і місцеві мешканці, як і влада сусідньої Вірменії, цього перейменувати не визнали і користуються назвою Степанакерт, за якою місто було відомо за радянських часів. Співголови Мінської групи ОБСЄ використовують паралельно дві назви: Степанакерт / Ханкенді[8].

Історична назва поселення, що знаходилось на місці Степанакерта — Вараракн, через протікаючу через нього річку (поселення відоме з кінця V століття).[9][10][11] Це поселення входило в межі (з кінця IV по VIII ст .) вірменонаселеної[12] частини Кавказької Албанії, далі вірменського князівства Хачен (до XVI ст.) та вірменського мелікства Варанда (XVI–XVIII ст.), що знаходилися під сюзеренітетом різних держав, які змінювали одна одну: Арабського халіфату, вірменських Багратидів, тюркської Сельджукської імперії, тюркської держави Атабеків Ельденізідів, монгольських Хулагуїдів, Імперії Тімуридів, тюркських держав Ак Коюнлу і Кара Коюнлу, династії шахів Ірану — Сефевідів. З середини XVIII століття було володінням Карабаського ханства, з 1822 року — під безпосередньою владою Російської імперії (Шушинський повіт Елісаветпольської губернії). Через свою приналежність карабаським ханам, село наприкінці XVIII століття отримало назву «Ханкенди» (за тюркською — «Ханське селище»).

У 1847 році в селі було 80 будинків вірменських та 52 будинки російських жителів, а також вірменська церква і кладовище.[13] Близько 1900 року Ханкенді мало населення 3 000 осіб, головним чином вірмен і росіян і 2-класне училище, там на постійних квартирах знаходився 1-й Сунженсько-Владикавказький Терського війська козацький полк.[14]

Після розпаду Російської імперії влада СРСР вирішила включити Нагірний Карабах у склад новоутвореної Азербайджанської РСР як Нагірно-Карабаську автономну область (спочатку називалося «Автономна область Нагірного Карабаху»), попри те, що за етнічним складом населення вірмени становили 89,1%, а тюрки — лише 10,0%.[15] 6 жовтня 1923 року поселення було перейменовано на Степанакерт, на честь Степана Шаумяна — одного з керівників Бакинської комуни.[13]

Перший проект з планування та облаштування міста було складено в 1926 році архітектором Олександром Таманяном, другий у 1938 році — архітектором Слоботяником, третій у 1968 році — архітектором Дадашяном. Усі проекти слідували системі, розробленій Таманяном.[9]

У місті було відкрито сільськогосподарський технікум, місто стало центром усієї промисловості області, насамперед шовкової та виноробної. У 1939 році в місті було 10 тис. жителів, у 1959 — 20 тис., у 1970 — 30 тис., у 1975 — 33 тис. До кінця радянської епохи там було побудовано цілий ряд фабрик і заводів, зокрема електротехнічний та асфальтобетонний комбінати. Функціонували сільськогосподарський технікум, педагогічний інститут, медичне та музичне училища, історико-краєзнавчий музей, драматичний театр. У 1960 році було збудовано ансамбль центральної площі Степанакерта з будівлею обкому (нині уряду НКР).[16] Ця площа (ім. Леніна) в 1988 році стала ареною практично безперервних мітингів.

26 листопада 1991 року Верховна Рада Азербайджанської РСР повернула місту історичну назву Ханкенді (азерб. Xankəndi)[17]. Влада Нагірного Карабаху залишила назву Степанакерт (вірм. Ստեփանակերտ).

Взимку 1991—1992 років місто піддавалося запеклим обстрілам з боку підконтрольної на той час азербайджанським силам Шуші (у тому числі з установок «Град»), але обстріли припинилися після переходу Шуші 9 травня 1992 року під контроль збройних сил НКР. 366-й механізований полк російської армії, розквартирований в Ханкеді був втягнутий в бої на стороні вірмен, оскільки постійно піддавався обстрілу з боку азербайджанців, особовий склад брав участь в Ходжалинській різні азербайджанців[18]. З 27 лютого по 7 березня 1992 року відбулась евакуація полку повітрям. 8-9 травня 1992 року два азербайджанські штурмові літаки Су-25 при підтримці вертольотів здійснили авіаудари по місту й передмістям, загинуло 30 людей, поранено 120[18]. 10 травня авіаудар по місту й аеродрому здійснили 4 азербайджанських вертольота. У серпні 1992 року азербайджанська авіація завдавала неодноразових авіаударів по місту.

Місто потерпало від неодноразових артобстрілів з околиць Агдаму до 24 липня 1993 року, коли вірменські війська, після масованого обстрілу з «Градів», зайняли останній і зруйнували його вщент[19][20]. Значні авіаудари по місту азербайджанські ВПС здійснили 24 березня і 23 квітня 1994 року[18]. Всього за період з 21 листопада 1991 по 12 травня 1994 року (підписання угоди про перемир'я) по Степанкерту було застосовано (за вірменськими даними) близько 21 тис. реактивних снарядів «Град», 2,7 тис. ракет «Алазань», 1,9 тис. артилерійських снарядів, 180 РБК, близько 100 500-кг фугасних бомб, включно з 8 авіабомб об'ємної детонації[18].

Сьогодні Степанакерт (Ханкенді) — столиця невизнаної Нагірно-Карабаської Республіки, в якій не було зареєстровано якихось серйозних збройних сутичок від моменту вступу у силу перемир'я з 12 травня 1994 року. У місті розташовані резиденція президента, парламент, уряд, міністерства, верховний суд та інші установи центральної влади республіки. Сьогодні місто повністю відновлено від руйнувань, заподіяних війною. Місто виглядає чисто та має всю необхідну інфраструктуру регіонального центру, зокрема вищі навчальні заклади, лікарні, готелі (у тому числі п'ятизірковий «Armenia»), школи, дитячі садочки, парки розваг, сучасний стадіон, банки, фешенебельні ресторани, розгалужені системи супермаркетів та інше. При в'їзді до Нагірно-Карабаської Республіки громадянам України (як і іншим громадянам СНД) віза не потрібна, але обов'язково треба отримати акредитаційну картку в МЗС НКР в Степанакерті (реєстрація безкоштовна). На виїзді з міста у аскеранському напрямі знаходиться символ Нагірного Карабаху — монумент «Ми — наші гори», побудований вірменським скульптором на честь того, що в Нагірному Карабасі була відносно найбільша кількість довгожителів в усьому СРСР. Монумент зображає бабусю і дідуся та в народі називається «Татік у папік» («Дід та баба»). У центрі міста розташовано пам'ятник безсмертя, встановлений в одному з центральних парків Степанакерта у пам'ять про воїнів, загиблих у Німецько-радянській війні.

Місто з'єднують кілька якісних трас:

Міжміський автобусний рух є з Єреваном, Ванадзором, Сісіаном, Горісом та з більшістю населених пунктів та найпопулярніших визначних туристичних об'єктів НКР.

Єдиний у самопроголошеній республіці аеропорт мав здійснювати регулярні пасажирські рейси з жовтня 2010 року, після вдосконалення Степанакертського аеропорту, що знаходиться за 10 км на північний схід від столиці і поки що використовується лише для приватних, туристичних, дипломатичних рейсів, а також військово-повітряними силами НКР.

Залізнична станція, так само як і аеропорт, припинила свою діяльність з початком вірмено-азербайджанського конфлікту 1987–1994 рр. На відміну від аеропорту, залізниці в Нагірному Карабасі не працюють і не відновлюються. При врегулюванні статусу Нагірного Карабаху може розпочатися будівництво залізниці до запланованої Вірменія — Іран, але наразі жодна компанія не готова вкладати такі кошти у хоч і мирну з 1994 року, але офіційно не визнану республіку.

Найпопулярнішим видом транспорту, як і в інших містах Вірменії, є маршрутні таксі та автобуси, які коштують 70 драм (1,4 грн.). Місто має розгалужену систему маршрутних таксі та автобусів. Також завдяки своїй відносній дешевизні користується популярністю таксі. Інших видів транспорту нема.

З будь-якого стаціонарного телефону можна подзвонити в Україну та майже в будь-яку точку світу. Послуги мобільного зв'язку надає компанія Карабах-телеком, яка має договори про роумінг зі 140 іноземними компаніями, у тому числі і з МТС-Україна (UMC). Зона покриття охоплює всі найпопулярніші туристичні об'єкти й абсолютну більшість населених пунктів.

Послуги пошти надає компанія «Арцахпошта», з якої можна відправити листа з будь-якого міста чи великого села. Послуги пошти недорогі.

У столиці є розгалужена система інтернет-клубів та інтернет-кафе, але більшість з них працюють від ранку до вечора, а знайти інтернет-клуб уночі може бути проблематично.

Будинок уряду на центральній площі

Головна вулиця міста

Степанакерт зі сторони Шуші

Центральна площа Степанакерта

