


Оґаста (англ. Augusta) — місто на півдні США у штаті Джорджія, на правому березі річки Саванна. Розташована на американській лінії водоспадів.

Населення — 192,1 тис. (2007 рік, друге у штаті). У межах міської конурбації Оґаста-Ричмонд округу сполученого статистичного ареалу населення становить 528,5 тис. (2007 рік).

Середньодобова температура липня: +25 °C, січня +7 °C.

Оґаста була заснована 1736 року за наказам генерала Джеймса Оглторпа та була другим заснованим містом у британській колонії Джорджія після Саванни. До приходу британців тут існувало індіанське поселення біля переправи через річку Саванна біля водоспадів. Місто лежало посеред землі кріків і чероків. Місто було назване Оглторпом ім'ям принцеси Авґусти Саксен-Готської, дружини принца Вельсу Фредерика та матері короля Георга III.

У 1785–1795 роках Оґаста була столицею штату Джорджія (після Саванни і до Атланти). З 1785 року тут почала виходити щоденна газета «Augusta Gazette» (тепер — «The Augusta Chronicle»).

Під час Американської революції, коли в цих краях проходила лінія фронту, Оґаста кілька разів ставала столицею штату. У Громадянську війну жителі півдня виробляли тут основну частину своїх боєприпасів; 54-метрова труба порохової фабрики служить нагадуванням про це.

Історично, економіка Оґасти базувалася на переробці бавовни і легкої промисловості. У 1840-і роки для постачання текстильних фабрик водою вздовж річки був проритий канал, який досі використовується за призначенням. У місті збереглися розкішні особняки плантаторів і торговців бавовни, найстаріший з яких датується 1760 роком.

Національний гольф-клуб Оґасти, один з найпрестижніших у світі, щорічно проводить у місті турнір «Мастерз».

У місті Оґаста народилися художник Джаспер Джонс, актор Лоуренс Фішборн та економіст Бен Бернанке. Президент Вудро Вільсон провів тут дитячі роки. Співак Джеймс Браун жив в Оґасті з 6 років і до самої смерті.

