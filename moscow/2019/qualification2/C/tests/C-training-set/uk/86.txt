
Програма Аполлон (англ. Apollo program) — програма пілотованих космічних польотів NASA — Національного управління аеронавтики і космосу (англ. National Aeronautics and Space Administration) уряду США.

Космічна програма «Аполлон» почалась у 1961 році для здійснення першої пілотованої висадки на Місяць і завершена у 1975. Президент Джон Фітцжеральд Кеннеді поставив це завдання у 1961, і воно було досягнуте 20 липня 1969 Нейлом Армстронгом і Баззом Олдріном в ході місії Аполлон-11.

Під час 5-ти інших проектів за програмою Аполлон були також здійснені успішні висадки астронавтів на Місяць, остання — у 1972.

Ці шість польотів за програмою Аполлон — єдині в історії людства, коли люди висаджувалися на іншому космічному тілі. Програма Аполлон і висадка на Місяць — це видатне досягнення науки і техніки сучасної цивілізації.[1][2]

Програма Аполлон — це третя програма пілотованих космічних польотів, ухвалена NASA. За цією програмою використовувалися космічний корабель Аполлон і серія ракет-носіїв Сатурн, які були пізніше використані для програми Скайлеб та брали участь у радянсько-американській програмі «Союз» —"Аполлон". Ці пізніші програми розглядаються як частина повної програми Аполлон.

Програма «Аполлон» — це великий внесок у історію пілотованої космонавтики. Станом на 2014 вона залишається єдиною космічною програмою, під час якої були здійснені пілотовані польоти за межі низької земної орбіти. Аполлон-8 був першим пілотованим космічним кораблем, який вийшов на орбіту іншого астрономічного об'єкта, а Аполлон-17 — це остання на цей час пілотована висадка на Місяць.

Автор розрахунків оптимальної траєкторії польоту з Землі на Місяць (так званої «траси Кондратюка») — український вчений — Юрій Кондратюк.

Програма Аполлон була задумана на початку 1960, при адміністрації Ейзенхауера, як продовження американської космічної програми Меркурій. Космічний корабель Меркурій міг вивести лише одного астронавта на низьку орбіту землі, новий корабель Аполлон був потужніший — він міг вивести трьох астронавтів на траєкторію до Місяця і навіть приземлитися на Місяці. Програму було названо на честь Аполлона — грецького бога світла і стрільби з лука менеджером NASA Аврамом Сілверстайном. Сам Ейзенхауер дещо прохолодно ставився до пілотованої космонавтики і програма одержала новий поштовх після того, як у листопаді 1960 президентом США було обрано Джона Ф. Кеннеді. Останній вів політику на суттєве переважання США над СРСР у космічних технологіях.

12 квітня 1961 радянський космонавт Юрій Гагарін став першою людиною в космосі, що надало гостроти змаганню між США та СРСР за першість у освоєнні космосу.

Корабель Аполлон мав дві основні частини, командний та службовий відсіки, в яких команда проводила більшу частину місії, а також місячний модуль, для посадки і злету з Місяця двох астронавтів.

Командний відсік був розроблений компанією North American Rockwell (США) і мав форму конуса зі сферичною основою, діаметром основи 3920 мм, висотою конуса 3430 мм, кутом при вершині 60°, номінальною масою 5500 кг.

Командний відсік був центром управління польотом. Всі члени екіпажу протягом польоту перебували у командному відсіку, за виключенням етапу висадки на Місяць. Командний відсік — єдина частина системи «Сатурн-5» — «Аполлон», в якій екіпаж повертався на Землю після польоту на Місяць.

Командний відсік має герметичну кабіну з системою життєзабезпечення, систему управління і навігації, систему радіозв'язку, систему аварійного рятування і теплозахисний екран.

У Службовому відсіку розміщувались основний двигун і системи забезпечення корабля «Аполлон».

Місячний модуль корабля «Аполлон» був розроблений компанією «Grumman» (США) і мав два ступеня: посадковий і злітний. Посадковий ступінь, обладнаний самостійним двигуном і шасі, використовувався для зниження місячного корабля і орбіти Місяця та для м'якої посадки на місячну поверхню. Крім того, цей ступінь був стартовим майданчиком для злітного ступеня. Злітний ступінь, з герметичною кабіною для екіпажу і самостійним двигуном, після завершення досліджень стартував з поверхні Місяця і на орбіті стикувався з командним відсіком. Розділення обох ступенів здійснювалося за допомогою піротехнічних пристроїв.

Інженери-конструктори ракет-носіїв мали створити кілька потужних ракет-носіїв, здатних, по-перше, вивести головний корабель із гравітаційного поля Землі та доставити його на орбіту Місяця і, по-друге, підняти з Місяця та доставити на орбіту Землі частину основного корабля. При цьому, коли команда інженерів на чолі з Вернером фон Брауном почала планувати програму Аполлон, було невідомо, який тип місії буде використано, таким чином була невідома маса корисного вантажу, який необхідно буде вивести на орбіту Місяця.

Місія до Місяця, в якій один корабель сідав на Місяць, злітав і повертався на Землю, потребувала від ракети-носія значно більшої потужності, ніж уже здійснені місячні польоти. Виходячи саме з такої місії, інженери спершу планували ракету-носій Nova (ракета). Але NASA для польоту на Місяць обрало таке рішення, при якому основний корабель залишається на місячній орбіті, а приземлявся і злітав з Місяця тільки місячний модуль. Після цього інженери переорієнтувалися на створення ракет-носіїв Сатурн IB і Сатурн V. Сатурн V мав значно меншу потужність, ніж Nova (Сатурн V виводив на траєкторію до Місяця 47 тонн корисної маси, а за проектом Nova, ракета виводила на траєкторію до Місяця 68 тонн).

Станом на 2014 Сатурн V залишається найпотужнішою ракетою зі створених людством.

Ракета-носій Сатурн V складалася з трьох ступенів. На першому ступені, S-IC, були встановлені п'ять киснево-гасових двигунів F-1, загальна тяга становила 33,400 кН. Перший ступінь надавав космічному кораблю швидкість 2.68 км/сек, другий — 6.84 км/сек. Третій ступінь виводив корабель на орбіту Землі, а потім — на траєкторію до Місяця.

Ракета-носій Сатурн V могла вивести на низьку навколоземну орбіту 140 і на траєкторію до Місяця 47 тонн корисної маси. Всього було здійснено 13 запусків ракети.

Сатурн-1Б — двоступенева ракета-носій, модернізована версія ракети-носія Сатурн I.

Сатурн-1Б виводила на низьку земну орбіту 15,3 тонн. Використовувалася в тестових місіях за програмою Аполлон і в програмах Скайлеб і «Союз»—«Аполлон».





В березні 1966 NASA заявило конгресу США, що вартість 13-річної програми Аполлон, впродовж якої було виконано шість висадок на Місяць (1969—1972) становить приблизно 22,718 млрд доларів.

За даними Стіва Гарбера, куратора сайту про історію NASA, остаточна вартість програми Аполлон становить 20-25,4 млрд доларів США 1969 р., або приблизно 135 млрд в доларах 2005 року.

Планувалися ще три місії до Місяця — Аполлон-18, Аполлон-19 і Аполлон-20, однак в NASA ухвалили рішення про скорочення бюджету і кошти було перенаправлено на програму Спейс Шаттл. Ракети-носії Сатурн V і космічні кораблі Аполлон, які залишилися, було вирішено використати для програми Скайлеб і «Союз»—«Аполлон».

