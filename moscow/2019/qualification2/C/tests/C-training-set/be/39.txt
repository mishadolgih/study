
Валожынскі раён — адміністрацыйная адзінка ў складзе Мінскай вобласці.

Утвораны 15.1.1940 як раён у складзе Баранавіцкай вобласці, з 20.9.1944 — у складзе Маладзечанскай вобласці, з 20.1.1960 — у складзе Мінскай вобласці. 25.12.1962 — Валожынскі раён ліквідаваны, яго тэрыторыі перададзеныя ў Маладзечанскі і Стаўбцоўскі раёны, у студзені 1965 — раён адноўлены.

У 2013 годзе скасаваныя 6 сельсаветаў[3] . Цяпер у раёне налічваецца 7 сельсаветаў.

Знаходзіцца на захадзе Мінскай вобласці, гранічыць з Маладзечанскім, Мінскім, Дзяржынскім і Стаўбцоўскім раёнамі Мінскай вобласці, на захадзе і паўночным захадзе з Іўеўскім, Ашмянскім і Смаргонскім раёнамі Гродзенскай вобласці.

Клімат умерана кантынентальны. Сярэдняя тэмпература студзеня −6,7 °C, ліпеня 17,5 °C. Сярэднегадавая колькасць ападкаў 659 мм. Вегетацыйны перыяд 187 дзён.

Паверхня хвалістая. На ўсходзе раёна размяшчаецца Мінскае ўзвышша, на поўначы — адгор’і Ашмянскага ўзвышша, на паўднёвым захадзе — Нёманская нізіна. Пераважаюць вышыні 150—250 м, максімальная адзнака — 335 м (гара Маяк каля в. Шапавалы).



