
Il Gran Premio motociclistico d'Argentina 2018 si è svolto l'8 aprile presso l'Autodromo di Termas de Río Hondo ed è stato la seconda prova del motomondiale 2018. La quindicesima edizione della storia di questo GP ha visto la vittoria di Marco Bezzecchi in Moto3, Mattia Pasini in Moto2 e Cal Crutchlow in MotoGP.

Curiosamente al termine delle prove ufficiali del sabato, svoltesi con tempo variabile, in tutte le classi hanno ottenuto la pole position dei piloti che non erano mai partiti al palo nelle rispettive classi: in Moto3 l'ha ottenuta Tony Arbolino, in Moto2 Xavi Vierge e in MotoGP Jack Miller.

Con le moto già schierate, la partenza è stata posticipata a causa della decisione della quasi totalità dei piloti di sostituire la moto predisposta per una gara sul bagnato con la seconda moto predisposta per l'asciutto; i piloti, una volta rientrati in pista sono stati schierati alla fine della griglia prevista, ad eccezione dell'unico pilota schieratosi con il mezzo in queste condizioni, l'australiano Jack Miller, che è restato nella posizione originaria di schieramento.

Al termine del giro di warm up la moto di Marc Márquez si è spenta; il pilota spagnolo ha provveduto a suo riavvio a spinta, rischierandosi nella posizione originaria con una manovra non contemplata dai regolamenti. In conseguenza di ciò, subito dopo la partenza gli è stata comminata la sanzione di un passaggio a velocità ridotta nella corsia dei box, dopo la quale si è ritrovato nelle ultime posizioni in classifica. Durante il tentativo di rimonta Márquez è incorso in un'altra penalità per un sorpasso irregolare nei confronti di Aleix Espargaró e, a pochi giri dal termine, è stato la causa di un contatto con Valentino Rossi, causando la caduta del pilota italiano. Per quest'ultima operazione è stato nuovamente sanzionato con 30" di penalizzazione, retrocedendo al 18º posto dal 5° ottenuto sul traguardo[1].

Dopo una gara molto combattuta, la prova è stata vinta dal britannico Cal Crutchlow su Honda RC213V che ha raggiunto anche la prima posizione provvisoria nella classifica generale, per la prima volta nella sua carriera in MotoGP. Alle sue spalle si sono piazzati Johann Zarco su Yamaha YZR-M1 e Álex Rins su Suzuki GSX-RR, che così si è piazzato sul podio per la prima volta in MotoGP.

Svoltasi come seconda gara della giornata, si è disputata con pista che si stava asciugando ed è stata vinta dal pilota italiano Mattia Pasini che è rimasto in testa per quasi tutta la durata della prova e ha preceduto sul traguardo lo spagnolo Xavi Vierge e il portoghese Miguel Oliveira.

Dopo le prime due gare stagionali, in testa alla classifica generale vi sono Mattia Pasini, Lorenzo Baldassarri e Francesco Bagnaia.

Prima gara della giornata, si è svolta su pista ancora molto bagnata dalla pioggia del mattino e alcuni piloti hanno deciso di prendere il via con gli pneumatici da asciutto, mentre altri si sono fermati nel corso della gara per procedere alla loro sostituzione. Ai primi posti della classifica si sono però classificati i piloti che hanno disputato tutta la prova con pneumatici da bagnato.

La vittoria è stata dell'italiano Marco Bezzecchi, al suo primo successo iridato, che ha preceduto lo spagnolo Arón Canet che si trova ora a comandare la classifica iridata dopo il secondo posto consecutivo ottenuto. Al terzo posto è giunto un altro italiano, Fabio Di Giannantonio.

Altri progetti
