
Il remake, come indica la sua traduzione letterale dall'inglese, è il rifacimento di un'opera, in genere fiction di tipo audiovisivo, già esistente. Il termine si applica in particolare ai film,[1] ma può essere utilizzato anche per serie televisive o videogiochi.

Quando il rifacimento è trasversale, ossia si applica ad un medium diverso da quello originale, si utilizza di solito il termine "adattamento".

Il remake può essere più o meno fedele all'originale: si può ad esempio cambiare l'ambientazione, qualche personaggio o attualizzare la trama. Tutto ciò a seconda delle esigenze che possono essere diverse da quelle del film originale. Solitamente maggiore è la distanza temporale tra le due pellicole, maggiori sono le differenze.Riferendosi invece a pellicole tratte da romanzi, racconti, opere teatrali, videogiochi, il termine remake non è propriamente corretto, ma è meglio parlare di nuovo adattamento. Infatti difficilmente una sceneggiatura verrà scritta sulla base della sceneggiatura del film precedente, ma molto più probabilmente verrà scritta sulla base dell'opera letteraria da cui era tratta la prima pellicola. Ciò nonostante esistono alcuni esempi di remake di film tratti da altre opere.

Il genere cinematografico più frequentemente sottoposto a remake è quello fantascientifico, ma il remake è frequente anche nel filone horror e fantastico; le motivazioni vanno principalmente ricercate nella continua evoluzione delle tecnologie degli effetti speciali utilizzati per rendere più spettacolari le scene.

Il genere fantascientifico, molto in voga negli anni cinquanta, generò ad esempio delle storie affascinanti che con gli anni sono rimaste sempre attuali, ma che riviste a distanza di tempo risultano poco credibili nella resa visiva di tutte le scene che avevano a che fare con la tecnologia, il fantastico, l'immenso, l'esplosivo o l'orripilante. Non è quindi casuale che molti film fantascientifici di quell'epoca, ritenuti interessanti, abbiano subito una prima fase di rifacimenti già negli anni settanta-ottanta e poi un'altra nell'era attuale, ovvero siano stati più volte rappresentati di pari passo con l'evoluzione tecnologica della post-produzione. Della stessa storia o dello stesso film possono quindi esistere anche tre versioni girate per esempio negli anni cinquanta, settanta e 2000, quasi sempre attualizzate ovvero riambientate nella stessa epoca o contesto culturale dello spettatore.

Vi sono comunque frequenti rifacimenti anche nel genere della commedia. Come accade frequentemente in tale genere, nel proporre un remake l'intenzione è più che altro quella di riprodurre la stessa storia contestualizzata in un ambiente socioculturale più vicino, temporalmente e geograficamente, al pubblico che vedrà il film. Ne sono un esempio i remake americani di commedie europee sotto elencati nella sezione Remake americani di film italiani, o anche di film come Ladykillers o di Piume di struzzo: in questi casi oltre alla collocazione temporale più moderna, il remake destinato principalmente al pubblico statunitense sposta la vicenda in una ambientazione umana e sociale più tipicamente americana rispetto a quella italiana o europea.

Numerosi anche i rifacimenti di famose opere letterarie, basti pensare alle circa 40 diverse versioni cinematografiche e televisive tratte da I miserabili di Victor Hugo o alle 4 versioni cinematografiche tratte dal romanzo Addio alle armi di Ernest Hemingway o ancora alle numerosissime trasposizioni cinematografiche, più o meno fedeli ai romanzi originali, di Dracula e di Frankenstein, o di Pinocchio.

Altri progetti
