
Il termine inglese media franchise (o più comunemente, franchise) si riferisce alla costruzione di un marchio che viene sfruttato per diversi prodotti dell'industria dello spettacolo e dell'intrattenimento.

Il franchise crea una marca, un marchio collegato ad un prodotto principale o ad un evento, come può essere un film o un fumetto, ed esso viene sfruttato per aumentare gli incassi con lo sviluppo di mercati aggiuntivi e merchandising di ogni tipo: DVD, videogiochi, gadget e prodotti di cartoleria, spin-off televisivi, tie-in, ecc... Nel caso in cui il prodotto iniziale preveda lo svilupparsi di una storia (come nel caso di romanzi, film e fumetti), i prodotti derivati non necessariamente apparterranno allo stesso universo narrativo. Lo sfruttamento del "marchio", una volta affermato, va a volte anche ad intersecarsi con altri prodotti (nel senso più ampio del termine) già affermati, come nel caso delle attrazioni realizzate in parchi a tema già esistenti.

I franchise film attingono spesso a diverse aree della cultura popolare: generalmente alla narrativa, soprattutto ai best seller (come nel caso di Harry Potter), ai fumetti (ad esempio Batman o Spider-Man), ai videogiochi (Resident Evil) o a popolari serie televisive (come è accaduto per Star Trek o Scooby Doo) e si rivolgono al più ampio pubblico possibile. Altri esempi di franchise nel cinema sono Rocky, Indiana Jones, Il Signore degli anelli, Pirati dei Caraibi, jurassic park, X-Men, Shrek, Guerre stellari, Hunger Games, Mad Max e MonsterVerse. Le due formule principali adottate dal franchise film sono i serial e i sequel che mantengono alta l'attenzione degli spettatori fino all'uscita nelle sale dell'episodio successivo.

Questa tipologia di film punta alla penetrazione nel mercato globale, usando un sistema di distribuzione su scala mondiale e programmando le uscite nelle sale dei diversi paesi in modo sempre più ravvicinato, poggiando su campagne di marketing planetarie che sfruttano la convergenza mediatica per ampliare i canali di promozione del film e del merchandising ad esso correlato. Il processo di vendita del prodotto film diventa così più importante del processo produttivo che, nonostante i budget milionari, ha costi inferiori rispetto a quelli della fase di distribuzione e marketing, con la conseguenza di una maggiore attenzione agli aspetti legati alla vendita del prodotto che ai contenuti.

Altri progetti
