
სურინამი, ოფიციალურად სურინამის რესპუბლიკა (ნიდერლ. Republiek Suriname) — სახელმწიფო სამხრეთ ამერიკის ჩრდილოეთ ნაწილში. სურინამი ერთ-ერთია იმ ოთხი სამხრეთამერიკული ქვეყნიდან (ბრაზილია, გაიანა, საფრანგეთის გვიანა), სადაც სახელმწიფო ენა ესპანური არ არის.

სურინამი ადრე ცნობილი იყო როგორც ნიდერლანდების გაიანა, ნიდერლანდების გვიანა ან ჰოლანდიის გვიანა. მდებარეობს საფრანგეთის გვიანისა და გაიანას შორის. სამხრეთიდან ესაზღვრება ბრაზილია, ხოლო ჩრდილოეთიდან ატლანტის ოკეანე. ქვეყნის საზღვრის სამხრეთი ნაწილი საფრანგეთის გვიანასთან მდინარე მარონზე სადავო ტერიტორიაა. 165 000 კმ² ფართობით, სურინამი ყველაზე პატარა სუვერენული სახელმწიფოა ფართობისა და მოსახლეობის (560 000) მიხედვით სამხრეთ ამერიკაში. მათი უდიდესი ნაწილი თავმოყრილია ჩრდილოეთ სანაპირო ზოლში, სადაც მდებარეობს დედაქალაქი პარამარიბო. სურინამი ერთადერთი ნიდერლანდურენოვანი ქვეყანაა დასავლეთ ნახევარსფეროში, რომელიც არ შედის ნიდერლანდების სამეფოს შემადგენლობაში. მისი საზღვრების შიგნით ცხოვრობს პროცენტულად ბევრად მეტი მუსლიმი, ვიდრე მთელს დასავლეთ ნახევარსფეროში.

ევროპიდან ამ ტერიტორიების დაზვერვა ჯერ კიდევ XVI საუკუნეში დაიწყეს ნიდერლანდელმა, ფრანგმა, ესპანელმა და ინგლისელმა მოგზაურებმა. XVII საუკუნეში პირველი ნიდერლანდური და ბრიტანული კოლონიები გაჩნდა მრავალი მდინარის სანაპიროებზე. ყველაზე ადრინდელ დოკუმენტურ მასალაში პირველ კოლინიალისტად მოხსენიებულია ინგლისელი ვინმე მარშალ კრიკი, რომელმაც გააშენა პირველი კოლონია გაიანაში მდინარე სურინამის მახლობლად.

სურინამის კოლონიზაცია პირველად დიდმა ბრიტანეთმა მოახდინა, 1667 წელს კი ის ნიდერლანდელებმა აიღეს, რომლებიც მას 1954 წლამდე ნიდერლანდების გაიანის სახელით მართავდნენ. 1975 წლის 25 ნოემბერს სურინამმა ნიდერლანდების სამეფოსგან დამოუკიდებლობა მოიპოვა.

სუვერენული სახელმწიფოები
არგენტინა ·
ბოლივია ·
ბრაზილია ·
გაიანა ·
ეკვადორი ·
ვენესუელა ·
კოლუმბია ·
პანამა ·
პარაგვაი ·
პერუ ·
სურინამი ·
ურუგვაი ·
ჩილე

დამოკიდებული ტერიტორიები
არუბა / ნიდერლანდების ანტილის კუნძულები (ნიდერლანდები) ·
სამხრეთი გეორგია და სამხრეთ სენდვიჩის კუნძულები / 
ფოლკლენდის კუნძულები (გაერთიანებული სამეფო)

ზღვისიქითა დეპარტამენტი
საფრანგეთის გვიანა

