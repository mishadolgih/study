
Եվրոպական միություն (ԵՄ) կամ Եվրամիություն, քաղաքական–տնտեսական միություն կազմված 28 երկրից, որոնք հիմնականում գտնվում են Եվրոպայում[11][12]: Այն զբաղեցնում է 4․324․782 կմ2 տարածք, բնակչությունը՝ 510 միլիոն։ Կառավարվում է որոշումների կայացման վերազգային և միջկառավարական համակարգերի հիբրիդ համակարգով[13][14]։ Դրա ինստիտուտներն են՝ Եվրոպական խորհուրդը, Եվրոպական Միության խորհուրդը, Եվրոպական խորհրդարանը, Եվրոպական հանձնաժողովը, Եվրոպական Միության արդարադատության դատարանը, Եվրոպական կենտրոնական բանկը և Եվրոպական վերահսկիչների դատարանը։

Եվրոպական Միությունը ստեղծել է ներքին ընդհանուր շուկա՝ ստանդարտացված օրենքների համակարագ, որը կիրառվում է բոլոր անդամ պետություններում։ Շենգելյան գոտում անձնագրային վերահսկողությունը վերացվել է[15]։ Եվրոպական Միությունը ձգտում է ապահովել մարդկանց, ապրանքների, ծառայությունների և կապիտալի ազատ տեղաշարժ[16], ընդունել արդարադատության և ներքին գործերի օրինագծեր և ապահովել ընդհանուր քաղաքականություն առևտրի[17], գյուղատնտեսության[18], ձկնորսության և տարածաշրջանային զարգացման վերաբերյալ[19]։ Եվրոգոտին հիմնադրվել է 1999 թվականին և ամբողջական ուժ է ստացել 2002 թվականին։ Այն այժմ կազմված է 19 երկրից, որոնք օգտագործում են եվրոն որպես իրենց օրինական վճարամիջոց։

Եվրոպական Միությունը ծագում է Քարածխի և պողպատի եվրոպական համայնքից և Եվրոպական տնտեսական համագործակցությունից, որոնք կազմավորվել են համապատասխանաբար 1951 և 1958 թվականներին՝ Բելգիայի, Ֆրանսիայի, Իտալիայի, Լյուքսեմբուրգի, Նիդերլանդների և Արևմտյան Գերմանիայի կողմից։ Հետագա տարիներին համայնքի ու նրա հաջորդների չափն աճեց՝ նոր անդամակցող երկրների շնորհիվ, իսկ հզորությունը՝ քաղաքական ազդեցության շրջանակի մեծացման շնորհիվ։ Մաաստրիխտի պայմանագրով հիմնադրվել է Եվրոպական Միությունը՝ իր ներկայիս անվամբ 1993 թվականին և ներկայացվել է Եվրոպական քաղաքացիությունը[20]։ Եվրոպական միության սահմանադրության հիմունքների վերջին էական փոփոխությունը՝ Լիսաբոնի պայմանագիրը, տեղի է ունեցել 2009 թվականին։

Ներառելով աշխարհի բնակչության 7.3%–ը[21]՝ Եվորպական Միության 2004 թվականի անվանական համախառն ներքին արդյունքը կազմել է 18.495 տրիլիոն ԱՄՆ դոլար, որը մոտավորապես կազմում է աշխարհի անվանական ՀՆԱ–ի 24%–ը, իսկ գնողունակության համարժեքության 17%–ը[22]։ Բացի դա Եվրոպական Միության 28 երկրներից 26-ը ունեն մարդկային զարգացման ինդեքսի շատ բարձր ցուցանիշ՝ ըստ Միավորված ազգերի կազմակերպության զարգացման ծրագրի։ 2012 թվականին Եվրոպական Միությունը արժանացել է Խաղաղության Նոբելյան մրցանակի[23]։ Արտաքին և անվտանգության ընդհանուր քաղաքականության միջոցով Եվրոպական Միությունը զարգացրել է իր դերակատարությունը արտաքին հարաբերություններում և պաշտպանությունում։ Միությունը պահպանում է մշտական դիվանագիտական առաքելություններ աշխարհով մեկ և ներկայացված է ՄԱԿ–ում, Առևտրի համաշխարհային կազմակերպությունում, Մեծ ութնյակում և Մեծ քսանյակում։ Իր համաշխարհային ազդեցության պատճառով Եվրոպական Միությունը նկարագրվում է որպես գործող կամ պոտենցիալ գերպետություն[24]։

Երկրորդ համաշխարհային պատերազմից հետո Եվրոպական ինտեգրացիան դիտվում էր որպես մայրցամաքն ավերած ծայրահեղ ազգայնականության հակաթույն[25]։ 1948 թվականի Հաագայի համագումարը դեր է ունեցել Եվրոպայի ֆեդերալ պատմության մեջ, քանի որ այն հանգեցրել է Եվրոպական միջազգային շարժման և Եվրոպական քոլեջի ստեղծմանը, որտեղ Եվրոպայի ապագա առաջնորդները պիտի ապրեին և սովորեին միասին[26]։ 1952 թվականին ստեղծվել է Քարածխի և պողպատի եվրոպական համայնքը[27]։ Համայնքի աջակիցների մեջ էին Ալչիդե դե Գասպերին, Ժան Մոնեն, Ռոբեր Շումանը և Փոլ–Հենրի Սպակը[28]։

1957 թվականին Բելգիան, Ֆրանսիան, Իտալիան, Լուքսեմբուրգը, Նիդերլանդները և Արևմտյան Գերմանիան ստորագրեցին Հռոմի պայմանագիրը, որով ստեղծվեց Եվրոպական տնտեսական համագործակցությունը (ԵՏՀ) և մաքսային միությունըը։ Նրանք նաև ստորագրեցին այլ պայմանագիր, որով ստեղծվեց Ատոմային Էներգիայի եվրոպական համագործակցությունը (Եվրատոմ)՝ միջուկային էներգիայի համագործակցված զարգացման համար։ Երկու պայմանագրերն էլ ուժի մեջ են մտել 1958 թվականին[28]։

Եվրոպական տնտեսական համագործակցությունը և Եվրատոմը ստեղծվել են Քարածխի և պողպատի եվրոպական համայնքից առանձին, սակայն կիսում էին միևնույն դատարանները և Ընդհանուր ասամբլեան։ Եվրոպական տնտեսական համագործակցությունը ղեկավարում էր Վալտեր Հալշտեյնը, իսկ Եվրատոմը՝ Լուի Արմանը, ապա՝ Էթյեն Հիրշը։ Եվրատոմը պետք է սեկտորին ներգրավեր միջուկային էներգիայում, մինչդեռ Եվրոպական տնտեսական համագործակցությունը պետք է անդամների միջև մաքսային միություն ստեղծեր[29][30]։

1960-ականներին Ֆրանսիան ձգտում էր սահմանափակել վերազգային իշխանությունը։ Այնուամենայնիվ, 1965 թվականին պայմանավորվածություն է ձեռք բերվել և 1967 թվականի հուլիսի 1–ին Ձուլման պայմանագրով երեք համագործակցությունների համար ստեղծվել են մի շարք հաստատություններ, ոնց հավաքական անվանում են Եվրոպական համագործակցություններ[31][32]։ Ժան Ռեյը նախագահել է առաջին ձուլված կոմիտեն[33]։

1973 թվականին համագործակցությունները ընդլայնվեցին՝ ընդգրկելով Դանիան (ներառյալ Գրենլանդիան, որը 1985 թվականին լքեց համագործակցությունը՝ ձկնորսության իրավունքների շուրջ հակաության պատճառով), Իռլանդիան և Միացյալ Թագավորությունը[34]։ Նույն ժամանակ Նորվեգիան բանակցել է միանալու համար, սակայն հանրաքվեն մերժել է անդամակցությունը։ 1979 թվականին անցկացվել են Եվրոխորհրդարանի առաջին ուղղակի ընտրությունները[35]։

Հունաստանը միացել է 1981 թվականին, Պորտուգալիան և Իսպանիան՝ 1086 թվականին[36]։ 1985 թվականին Շենգենյան համաձայնությունը՝ անդամակցող երկրների մեծ մասի և որոշ չանդամակցող երկրների միջև առանց անձնագրային վերահսկողության բաց սահմաններ ստեղծելու համար ճանապարհ է հարթել[37]։ 1986 թվականից սկսել է գործել Եվրոպական Միության դրոշը[38]։ Նույն թվականին ստորագրվել է Միասնական Եվրոպական ակտը։

1990 թվականին՝ Սոցիալիստական ճամբարի փլուզումից հետո, նախկին Արևելյան Գերմանիան դարձավ համագործակցության անդամ՝ որպես վերամիավորված Գերմանիայի մաս[39]։

Եվրոպական Միությունը պաշտոնապես հիմնադրվել է Մաաստրիխտի պայմանագրի (որի հիմնական ճարտարապետներն էին Հելմուտ Կոլը և Ֆրանսուա Միտտերանը) ուժի մեջ մտնելուց հետո՝ 1993 թվականի նոյեմբերի 1[20]: Պայմանագիրը նաև Եվրոպական տնտեսական համագործակցությանը տվել է Եվրոպական համագործակցություն անվանումը, չնայած նրան, որ այն մինչև պայմանագիրը արդեն այդպես էր նշվում։ 1995 թվականին Ավստրիան, Ֆինլանդիան և Շվեդիան միացան Եվրոպական Միությանը։ 2002 թվականին 12 անդամ երկրներում ազգային արտարժույթը փոխարինվել է եվրոյով։ Եվրոգոտին այժմ ընդգրկում է 19 երկիր։ 2004 թվականին Եվրոպական Միությանը անդամակցել են՝ Կիպրոսը, Չեխիան, Էստոնիան, Հունգարիան, Լատվիան, Լիտվան, Մալթան, Լեհաստանը, Սլովակիան և Սլովենիան[40]։ 2007 թվականին Ռումինիան և Բուլղարիան դարձել են ԵՄ անդամ։ Նույն թվականին Սլովենիան ընդունել է եվրոն[40], որին հետևել են՝ Կիպրոնս ու Մալթան 2008 թվականին, Սլովակիան՝ 2009 թվականին, Էստոնիան՝ 2011 թվականին, Լատվիան՝ 2014 թվականին և Լիտվան՝ 2015 թվականին։

2009 թվականի դեկտեմբերի 1–ին Լիսաբոնի պայմանագիրը ուժի մեջ մտավ և վերափոխեց Եվրոպական Միության շատ ասպեկտներ։ Մասնավորապես՝ փոխեց Եվրոպական Միության իրավական կառուցվածքը, ստեղծվեց Եվրոպական խորհրդի մշտական նախագահի պաշտոն, որն առաջին անգամ զբաղեցրել է Հերման Վան Ռոմպեյը, ուժեղացվեց ԵՄ արտաքին քաղաքականության և անվտանգության հարցերով գերագույն հանձնակատարի դիրքը[41]։ 2012 թվականին Եվրոպական Միությունը ստավել է Խաղաղության Նոբելյան մրցանակ՝ «Եվրոպայում մարդու իրավունքների, ժողովրդավարության, հաշտեցման և խաղաղության առաջխաղացմանը նպաստելու համար»[42][43]։ 2013 թվականին Խորվաթիան դարձել է Եվրոպական Միության 28-րդ անդամ[44][45][46]։


Մեծ Բրիտանիայի՝ Եվրոպական միությունում անդամակցության հարցով հանրաքվեն (2016 փետրվարի 20-ին հայտարարել է Բրիտանիայի վարչապետ Դեյվիդ Քեմերոնը) տեղի է ունեցել 2016 թվականի հունիսի 23-ին։ Արդյունքում հանրաքվեին մասնակցեց քվերկության իրավունք ունեցող քաղաքացիների 72.2%-ը, որոնցից 51.9%-ը կողմ էին Եվրոպական Միությունը լքելուն, 48.1%%-ը՝ դեմ[47]։

Եվրոպական Միության անդամ երկրները զբաղեցնում են 4.423.147 քառակուսի կիլոմետր տարածք[Ն 1]։ Միության ամենաբարձր կետը Մոնբլան լեռն է՝ ծովի մակարդակից բարձրությունը 4․810,45 մետր[48]։ Ամենացածր կետերն են Լամմեֆորդը (Դանիա) և Զայդպլասպոլդերը-ը (Նիդերլանդներ)՝ ծովի մակարդակից 7 մ ցածր[49]: Եվրամիության ջրափնյա գծի երկարությունը 65.993 կիլոմետր է։

Ներառելով Ֆրանսիայի մաս կազմող, բայց Եվրոպայում չգտնվող տարածքները՝ Եվրամիությունում կարելի է հանդիպել կլիմաների տեսակների մեծ մասին՝ Արկտիկականից (Հյուսիսարևելյան Եվրոպա) մինչև արևադարձային (Ֆրանսիական Գվիանա)՝ Եվրամիության օդերևույթաբանական միջինը անիմաստ ցուցանիշ դարձնելով։ Բնակչության մեծամասնությունը ապրում է՝ ծովային կլիմայում (Հյուսիսարևմտայն և Կենտրոնական Եվրոպայում), միջերկրածովյան կլիմայում (Հարավային Եվրոպա), մեղմ ամառային ցամաքային կամ հեմիբորեալ կլիմայում (Հյուսիսային Բալկաններ և Կենտրոնական Եվրոպա)[50]։

Եվրամիության բնակչությունը բարձր ուրբանիզացման մակարդակ ունի, երբեմն քաղաքային տարածաշրջանի բնակչությունը հասնում է 75%–ի (ըստ հաշվարկների՝ որոշ երկրներում 2020 թվականին ցուցանիշը կհասնի 90%-ի)։ Չնայած Բենիլյուքսի շուրջը մեծ խմբավորմանը՝ Եվրամիության ամբողջ տարածքում սփռված են քաղաքները[51]։

Հաջողված ընդլայնումների շնորհիվ Եվրոպական Միությունը հիմնադիր վեց պետություններից (Բելգիա, Ֆրանսիա, Արևմտյան Գերմանիա, Իտալիա, Լյուքսեմբուրգ և Նիդերլանդներ) հասել 28 անդամի։ Երկրները Եվրամիության անդամ են դառնում հիմնադիր պայմանագրին միանալով, դրանով ստանձնում են ԵՄ անդամակցության պարտականությունները և ստանում համապատասխան արտոնություններ։ Սա ենթադրում է ինստիտուտների ներկայացուցչության դիմաց իշխանության մասնակի զիջում[52][53]

Անդամ դառնալու համար երկիրը պետք է համապատասխանի Կոպենհագենի չափանիշներին, որը սահմանվել է 1993 թվականի Եվրոպական խորհրդի ժողովին Կոպենհագենում։ Այն պահանջում է կայում ժողովրդավարություն, որը հարգում է մարդու իրավունքները և օրենքի դերը, գործող շուկայական տնտեսություն և անդամակցության պարտավորությունների ընդունում, ներառյալ ԵՄ օրենքները։ Եվրոպական խորհուրդը պատասխանատու է երկրի չափանիշներին համապատասխանելու գնահատման համար[54]։ Ոչ մի անդամ երկիր երբևէ չի լքել միությունը, չնայած Գրենլանդիան (Դանիայի կազում ինքնավար մարզ) ինքնաբացարկ է հայտարարել 1985 թվականին[55]։ Լիսաբոնի պայմանագիրը այժմ Եվրամիությունից դուրս գալու համար դրույթ է նախատեսում[56]։

Վեց երկրներ ճանաչվել են որպես անդամակցության թեկնածուներ՝ Ալբանիան, Իսլանդիան, Մակեդոնիան[Ն 2], Մոնտենեգռոն, Սերբիա և Թուրքիան[57], թեև Իսլանդիան 2003 թվականին կասեցրել է բանակցությունները[58]։ Բոսնիա և Հերցեգովինան ու Կոսովոն պաշտոնապես ճանաչվել են որպես պոտենցիալ թեկնածու[57], Բոսնիա և Հերցեգովինան ներկայացրել է անդամակցության դիմում։

Ազատ առևտրի Եվրոպական ասեցիացիան ձևավորող չորս պետությունները Եվրամիության անդամ չեն, բայց մասնակիորեն հետևում են Եվրամիության տնտեսությանը և կանոնակարգերին․ Իսլանդիան, Լիխտենշտեյնը և Նորվեգիան, որոնք Եվրոպական տնտեսական գոտու միջոցով մաս են կազմում ընդհանուր շուկային, և Շվեյցարիան, որը երկկողմանի պայմանագրերով ունի նմանատիպ կապեր[59][60]։ Միկրոպետությունների՝ Անդորայի, Մոնակոյի, Սան Մարինոյի և Վատիկանի, հետ հարաբերություննրը ներառում են եվրոյի օգտագործում և այլ ոլորտների համագործակցություն[61]։ Հետևյալ 28 անկախ պետությունները կազմում են Եվրոպական Միությունը[62]։

2016 թվականի հունվարի 1-ի դրությամբ Եվրոպական Միության բնակչությունը կազմել է 510,1 մլն մարդ[7]։ 2013 թվականին գրանցվել է 5․075․000 կենդանի ծնունդ և 4․999․200 մահ։ Դեպի ԵՄ զուտ միգրացիան +653․100 էր։ 2010 թվականի դրությամբ Եվրոպական Միությունում ապրում է 47,3 միլիոն մարդ, որոնք ծնվել են իրենց մշտական բնակչության երկրից դուրս (31,4 միլիոնը (6.3%) ԵՄ-ից դուրս և 16.0 միլիոնը (3.2%) անդամ այլ երկրում)։ Սա համապատասխանում է ԵՄ բնակչության 9,4%–ին։ Եվրոպական Միությունում չծնված բնակչության բացարձակ քանակով առաջատարներն են՝ Գերմանիան (6.4 միլիոն), Ֆրանսիան (5.1 միլիոն), Միացյալ Թագավորությունը (4.7 միլիոն), Իսպանիան (4.1 միլիոն), Իտալիան (3.2 միլիոն), Նիդերլանդները (1.4 միլիոն)[63]։

Եվրոպական Միությունում կա մեկ միլիոնը գերազանցող 16 քաղաք։ Շատ մեծ քաղաքներից բացի Եվրոպական Միությունը ունի նաև որոշ խիտ բնակեցված շրջաններ, որոնք չունեն մեկ առանցքային միջուկ, բայց առաջացել են որոշ քաղաքների կապից, և այժմ պարունակում են խոշոր մետրոպոլիտենային տարածքներ։ Ամենխոորներն են՝ Ռայն–Ռուռը, բնակչությունը մոտ 11.5 միլիոն (Քյոլն, Դորտմունդ, Դյուսելդորֆ և այլն), Ռանստադը, բնակչությունը մոտ 7 միլիոն (Ամստերդամ, Ռոտերդամ, Հաագա, Ուտրեխտ և այլն), Ֆրանկֆուրտ Ռայն-Մայնը, բնակչությունը 5.8 միլիոն (Ֆրանկֆուրտ, Վիսբադեն և այլն), Ֆլամանդական ադամանդը, բնակչությւոնը մոտ 5.5 միլիոն (քաղաքային տարածքներ Անտվերպենի, Բրյուսելի, Լյովենի և Գենտի միջև), Վերին Սիլեզիան, բնակչությունը մոտ 5.3 միլիոն (Կատովիցե, Օստրավա) և Էրեսուն, բնակչությւոնը մոտ 3.7 միլիոն (Կոպենհագեն, Մալմյո[64]։

Փարիզ

Բեռլին

Survey 2012.[67]
Native: Native language[68]
Total: EU citizens able to hold aconversation in this language[69]

Չնայած Եվրոպական Միությունում օգտագործվող շատ լեզուների և բարբառների, պաշտոնական լեզվի կարգավիճակ ունեն 24 լեզու. Անգլերեն, Գերմաներեն, Ֆրանսերեն, Իտալերեն, Իսպաներեն, Լեհերեն, Ռումիներեն, Հոլանդերեն, Հունարեն, Հունգարերեն, Պորտուգալերեն, Չեխերեն, Շվեդերեն, Բուլղարերեն, Սլովակերեն, Դանիերեն, Ֆիններեն, Լիտվերեն, Խորվաթերեն, Սլովեներեն, Էստոներեն, Իռլանդերեն, Լատիշերեն, Մալթայերեն[70][71]։ Կարևոր փաստաթղթերը, օրինակ՝ օրենսդրությունը, թարգմանվում է բոլոր պաշտոնական լեզուներով։

Եվրոպական խորհրդարանը տրամադրում է փաստաթղթերի և լիակազմ նիստերի թարգմանությունները բոլոր լեզուներով[72]։ Որոշ ինստիտուտներ օգտագործում են լեզուների միայն մի մասը որպես միջաշխատանքային լեզու[73]։ Կատալոներենը, գալիսերենը, գելական շոտլանդերեն և վալլիերենը Եվրոպական միության պաշտոնական լեզու չեն, բայց ունեն կիսապաշտոնական կարգավիճակ պայմանագրերի պաշտոնակա թարգմանություններում:

Լեզվի քաղաքականությունը անդամ երկրների պարտավորությունն է, սակայն ԵՄ ինստիտուտները խրախուսում է այլ լեզուների իմացությունը[Ն 4][74]։ Անգլերենը Եվրոպական Միության ամենատարածված լեզունն է․ տիրապետում է բնակչության 51%[75]։ Գերմաներենը ամենատարածված մայրենի լեզուն․ լեզվով խոսում է բնակչության 16%–ը։ Բնակչության 56%–ը կարող է իր մայերնի լեզվից բացի ուրիշ լեզվով խոսել[76]։ Եվրոպական Միության պաշտոնական լեզուների մեծ մասը պատկանում է Հնդեվրոպական լեզվաընտանիքին՝ էստոներենից, ֆիններենից, հունգարանից, որոնք պատկանում են որոնք պատկանում են Ուրալյան լեզուներին, և մալթայերենից բացի, որը պատկանում է Սեմական լեզուներին։ Եվրոպական Միության պաշտոնական լեզուների մեծ մասը օգտագործում է լատիներենի այբուբենը՝ բոլղարերենից և հունարենից բացի, որոնք համապատասխանաբար օգտագործում են կիրիլիցան և հունարենի այբուբենը[77]։ Սրանք Եվրոպական Միության երեք պաշտոնական գրերն են[78]։

24 պաշտոնական լեզուներից բացի կան մոտ 150 տարածաշրջանային և փոքրամասնությունների լեզուներ, որոնցով խոսում է ավելի քան 50 միլիոն մարդ[77]։ Չնայած Եվրոպական Միության ծրագրերը աջակցում են տարածաշրջանային և փոքրամասնությունների լեզուներին, լեզվական իրավունքների պաշտպանությւոնը առանձին անդամ երկրների համար խնդիր է։ Տարածաշրջանային կամ փոքրամասնությունների լեզուների եվրոպական խարտիամ, որը վավերացվել է ԵՄ անդամ երկրների մեծ մասը, նախատեսում է ընդհանուր ուղենշեր, որոնց հետևելով՝ երկիրը կարող է իր լեզվական ժառանգությունը պաշտպանել։

Լեզուների եվրոպական օրը նշվում է ամեն տարի՝ սեպտեմբերի 26–ին՝ միտված Եվրոպայում լեզուների ուսուցման խրախուսմանը։







Self described religion in the European Union (2012)[79]
     Կաթոլիկ (48%)     Բողոքական (12%)     Ուղղափառ (8%)     Քրիստոնեության այլ ճյուղ (4%)     Անհավատ/ագնոստիկ (16%)     Աթեիստ (7%)     Մուսուլման (2%)     Այլ կրոն/անհայտ (3%)

Եվրոպական Միությունը աշխարհիկ մարմին է և կրոնի հետ ոչ մի ֆորմալ կապ չունի։ Ըստ Եվրոպական Միության գործունեության պայմանագրի 17–րդ հոդվածի՝ «Միությունը  հարգում է և չի խոչընդոտում եկեղեցիների և կրոնական միավորումների ազգային օրենսդրության կարգավիճակը» ինչպես նաև՝ «Միությունը հավասարապես հարգում է փիլիսոփայական և ոչ կրոնական կառույցների ազգային օրենսդրության կարգավիճակը»[80]։

Մաաստրիխտի պայմանագրի նախաբանում նշվում է «Եվրոպայի մշակութային, կրոնական և մարդասիրական ժառանգության մասին»[80]։

Եվրոպական Միության սահմանադրության և Լիսաբոնի պայմանագրի նածագծի քննարկումներում առաջարկվել է հիշատակել քրիստոնեության կամ Աստծո մասին, կամ երկուսի մասին էլ, տեքստի նախաբանում, սակայն գաղափարը մերժվել է[81]։

2009 թվականին Եվրոպական Միությունում ապրում էր 13 միլիոն մուսուլման[82], հրեա բնակչությունը թիվը անցնում է մեկ միլիոնից[83]։ Այլ համաշխարհային կրոնները՝ բուդդայականությունը, հինդուիզմը և սիկխիզմը, նույնպես ներկայացված են Եվրոպական Միությունում։

Ըստ Եվրոբարոմետրի կատարած 2012 թվականի կրոնի վերաբերյալ հարցման՝ քրիստոնեությունը Եվրոպական Միությունում ամենամեծ կրոնն է՝ բնակչության 72%–ը[79]։ Կաթոլիկները քրիստոնեաների ամենամեծ խումբն են՝ բնակչության 48%–ը, բողոքականները՝ 12%, արևելյան ուղղափառներ՝ 8%, իսկ քրիստոնեության մնացած ճյուղերի ներկայացուցիչները միասին կազմում են 4%[84]։

Եվրոբարոմետրի 2005 թվականի ցույց են տվել, որ Եվրոպական Միության քաղաքացիների 52%–ը հավատում Աստծուն, 27%–ը՝ «ինչ–որ տեսակի գերբնական ուժի» իսկ 18%–ը ոչ մի տեսակի հավատք չունի[85]։ Վերջին տարիներին շատ երկրներում նկատվել է եկեղեցիների այցելության և անդամակցության քանակի անկում[86]։ Ամենացածր հավատացյալների քանակը գրանցվել է Էստոնիայում (16%) և Չեխիայում (19%)[85]։ Ամենակրոնական երկրներն են Մալթան (95%, հիմնականում Հռոմի Կաթոլիկ եկեղեցի հետևորդներ), ինչպես նաև Կիպրոսն ու Ռումինան (երկուսն էլ հիմնականում ուղղափառ եկեղեցու երևորդներ)՝ յուրաքանչյուրում քաղաքացիների 90%-ը հավատում են Աստծուն։ Եվրոպական Միությունում հավատքն ավելի բարձր է՝ կանանց, մեծահասակների, կրոնակա դաստիարակություն ստացածների, դպրոցը 15-16 տարեկանւոմ լքածների և «իրենց քաղաքական քաղաքական սանդղակի աջ կողմում համարողների» շրջանում[85]։

Հիմնական կրթության առումով ԵՄ-ի լիազորությունները անդամ երկրների վրա սահմանափակ են։ Ավելի բարձր կրթության վերաբերյալ քաղաքականությունը մշակվել է 1980-ականներին։ Ամենատեսանելի օրինակը 1987 թվականից մեկնարկած «Էրասմուս» ծրագիրն է, որի նպատակը համալսարաններում և քոլեջներում ուսանողների փոխանակումն է։ Առաջին 20 տարում այն ավելի քան 1 միլիոն համալսարաններում և քոլեջներում փոխանակման հնարավորություն էր տալիս և դարձել էր Եվորպական ուսանողական կյանքի խորհրդանիշ։[87]

Այժմ նմանատիպ ծրագրեր կան աշակերտների, ուսուցիչների, արհեստավորների և տարեց սովորողների համար։ Այս նախագծերը մշակվել են կրթության և ուսուցման բնագավառի լավ փորձը ԵՄ երկրներում տարածելու համար։[88][89] Բոլոնիայն գործընթացին աջակցելով՝ Եվրոպական Միությունը փորձում է Եվրոպայում համեմատելի չափանիշներ և համատեղելի աստիճանները ստեղծել։

Գիտական առաջընթացը հեշտացվում է շրջանակային ծրագրերի միջոցով, որոնցից առաջինը սկսվել է 1984 թվականին։ Եվրոպական Միության այս քաղաքականության նպատակը տարածքում հետազոտությունները համակարգելն ու խթանելն է։ Հետազոտությունների Եվրոպական խորհուրդը ազգային կամ Եվրոպական հետազոտական նախագծերին միջոցներ է հատկացնում։[90] ԵՄ հետազոտությունների և տեխնոլոգիաների շրջանակային ծրագրերը առնչվում են մի շարք ասպարաեզների, օրինակ՝ էներգիայի վերաբերյալ, որտեղ նպատակը վերականգնվող էներգիայի բազմազան խարնուրդ մշակելն է՝ շրջակա միջավայրին օգնելու և ներկրվող վառելիքից կախվածությունը նվազեցնելու համար։[91]

Եվրոպական Միության և դրա իրավական համակարգի ձևավորումն իրականացել է աստիճանաբար։ Այն սկսվել է դեռևս XX դարի 50-ական թվականներին, երբ ստեղծվեցին եվրոպական երեք համայնքները։

Այս համայնքներն առավելաբար տնտեսական իրավասության ինտեգրման միավորումներ էին /ընդհանուր շուկա, ընդհանուր հողային, հակամենաշնորհային, առևտրային քաղաքականություն և այլն։

Ժամանակի հետ, սակայն, ամբողջացման այս գործընթացներն սկսեցին թափանցել հասարակական կյանքի նաև այլ ոլորտներ։

1992 թ, արդեն գոյություն ունեցող համայնքների հիմքի վրա ստեղծվեց Եվրոպական Միությունը՝ որպես ընդհանուր իրավասության ինտեգրման կազմակերպություն, որն արդեն ընդգրկում է ոչ միայն տնտեսությունը, այլև հասարակական հարաբերությունների կարևորագույն այլ ոլորտներ /այդ թվում նաև ռազմական շինարարության և հանցավորության դեմ պայքարի հարցեր։

Այս պայմաններում նախկին Եվրոպական տնտեսական համայնքը և Եվրատոմը շարունակեցին իրենց գոյությունը, սակայն որոկապես տարբեր կարգավիճակով՝ որպես Եվրոպական Միություն կազմակերպության կառուցվածքային տարրեր։

Բնական է, որ Եվրոպական համայնքները և Եվրոպական Միությունն ամբողջությամբ, ունեն ղեկավար կառույց՝ ինստիտուտների մեկ միասնական համակարգ՝ / Եվրոպական Խորհուրդ, Եվրոպական Միության խորհուրդ և ուրիշներ / հետևաբար և անդամ երկրների միևնույն կազմը։

Եվրոպայի տարածքում Եվրոպական Միությունից բացի, որպես համաեվրոպական երկրորդ կարևոր ինտեգրման կենտրոն, հանդես է գալիս Եվրոպայի Խորհուրդը, որի անդամ է համարվում նաև Հայաստանի Հանրապետությունը / 2001 թվականից։ Եվրոպական Միությունը նույնանում է Եվրոպայի Խորհրդին գաղափարական խորհրդանիշներով և նպատակի ընդհանրությամբ։ «Եվրոպայի Խորհրդի նպատակն է հասնել իր անդամների միասնականությանը՝ հանուն նրանց ընդհանուր ձեռքբերումների ու գաղափարների և սկզբունքների պաշտպանությանն ու իրականացմանը և նրանց տնտեսական ու սոցիալական առաջընթացի համագործակցությանը / Եվրոպայի Խորհրդի կանոնադրություն, հոդված 1»։

Միության ինստիտուտները հրատարակում են նորմատիվային ակտեր, որոնք չեն պահանջում վավերացում և համապարտադիր են, հնարավոր է ամեն անգամ ի հեճուկս առանձին անդամ պետությունների կամքի։

Միության միասնական արժույթի՝ եվրոյի, մուտքով անդամ պետություններից այս կազմակերպության իրավասության ներքո անցան դրամավարկային քաղաքականության վճռորոշ հարցերը՝ ներառյալ դրամական արժեթղթերի թողարկումը։

Վերջին տարիներին եռանդուն քննարկումներ են ընթանում 1950 թ Եվրոպական Կոնվենցիայի հետ Եվրոպական Միությունը միավորելու՝ արպես առանձին կողմի, հնարավոր է անգամ, որպես Եվրոպայի Խորհրդում Եվրոպական Միությունը միավորելու՝ որպես առանձին կողմի, հնարավոր է անգամ, որպես Եվրոպայի Խորհրդում Եվրոպական Միության ինքնուրույն անդամի ընդունվելու հարցի շուրջ։ Եվրոպայի Խորհուրդը սեփական իրավաստեղծ լիազորությունների չի տիրապետում։ Եվրոպայի Խորհրդի ատյանները նորմատիվային ակտեր չեն հրատարակում։ Նրանք պատրաստում են միջազգային կոնվենցիաների նախագծեր, որոնք առաջարկում են անդամ պետություններին՝ ստորագրման և վավերացման համար, ինչպես նաև ընդունում են որոշումներ և երաշխավորագրեր, որոնք որպես փաստաթուղթ չունեն իրավաբանական պարտադիր ուժ։

Չորրորդ՝ Եվրոպական Միության ատյանները, իրենց իրավասությունների սահմաններում ընդունել են բազմաթիվ նորմատիվ ակտեր, նախադեպային բնույթի դատական և մի շարք այլ որոշումներ, որոնք հիմնարար պայմանագրերի հետ միասին կազմում են Եվրոպական միության՝ որպես ինքնուրույն իրավական համակարգի իրավունքի աղբյուրներ։

Եվրոպայի Խորհրդի կողմից մշակված մնացած բոլոր կոնվեցիաները, այդ թվում և 1961 թ ընդունված Եվրոպայի սոցիալական խարտիան, ստորագրել, վավերացրել և գործողության մեջ են դրել միայն անդամ պետությունների մի մասը։

Եվրոպայի խորհուրդը միջազգային միջկառավարական կազմակերպություն է, որն ինտեգրման գործընթացը իրականացնում է զարգացող ինքնիշխան պետությունների կամքի միջոցով։ Եվրոպայի Խորհուրդը միջազգային-իրավական, իսկ Եվրոպական Միությունը՝ միջազգային սկզբունքների համադրության վրա հիմնված պետաիրավական կազմակերպություններ են։

Հիմնական իրավունքների մասին Եվրոպական Միության Խարտիայում հատուկ ընդգծված է, որ Միությունը հարգում է մշակութային, կրոնական և լեզվական բազմազանությունը / հոդված 22/։ Դա ցույց է տալիս, որ թեպետ ինտեգրման գործընթացները տանում են եվրոպական քաղաքացիների կյանքի չափորոշիչների աստիճանական միասնականացմանը, սակայն նպատակ չունեն հասնելու ամբողջական միակերպության, Միության մեջ մտնող տարբեր ազգերի և ժողովուրդների մշակութային առանձնահատկությունների ոչնչացման։

Իրավական համակարգի բոլոր կանոնները և աղբյուրները պետք է հրապարակվեն, հրատարակվեն և կիրառվեն կազմակերպության մեջ մտնող բոլոր երկրների ժողովուրդների լեզուներով։ 1958 թ. պաշտոնական լեզու ճանաչվեցին բոլոր անդամ երկրների ժողովուրդների լեզուներով /պաշտոնական լեզուները քիչ են անդամ պետությունների թվից, քանի որ նրանցից մի քանիսը, օր՝ Ավստրիան և Գերմանիան, ունեն մեկ ընդհանուր լեզու/։

Համայնքը մինչև վերջին ընդլայնումն ուներ 11 պաշտոնական լեզու՝ գերմաներեն, անգլերեն, դանիերեն, իսպաներեն, ֆրանսերեն, ֆիններեն, հունարեն, իտալերեն, նիդերլանդերեն, պորտուգալերեն, շվեդերեն նաև լիտվերեն, լատիշերեն, չեխերեն։ Դա նշանակում է է, որ նշված 11 լեզուներով հիմնադիր պայմանագրերի բոլոր տարբերակները հանդիսանում են պաշտոնական։ ԱՊԵՀ-ի պայմանագրի համաձայն միայն ֆրանսերեն տարբերակն էր պաշտոնական։

Կանոնակարգերը և ընդհանուր բնույթի այլ ակտերը խմբագրվում են 11 պաշտոնական լեզուներով։ Համայնքների «Պաշտոնական տեղեկագիրը» նույնպես լույս է տեսնում այդ 11 լեզուներով։ Գործնականում, Եվրոպական համայնքների գործունեության ընթացքում կիրառվող աշխատանքային լեզուներն են հանդիսանում ֆրանսերենը և անգլերենը։ Գերմանիան, իր հերթին, պահանջում է այդպիսի ռեժիմ սահմանել նաև գերմաներենի համար։

Այսպիսով, համայնքների շրջանակներում գործում է զարգացած լեզվաբանական ծառայություն, որի աշխատակիցների թվաքանակը բավական մեծ է ինստիտուտներում այլ ծառայողների թվաքանակի համեմատությամբ։ Արդարադատության դատարանը ճանաչում է առանձնահատուկ լեզվաբանական ռեժիմ, որը պայմանավորված է իր գործունեության բնույթով։ Գոյություն ունի թարգմանության ծառայություն և կոնֆերանսների մեկնաբանման ընդհանուր ծառայություն։ 1993 թ. հոկտեմբերի 23-ին Բրյուսելում Եվրոպական Խորհուրդը Հանձնաժողովի թարգմանչական ծառայությանը կից որոշեց ստեղծել Միության թարգմանչական մարմինների կենտրոն։

Կենտրոնի խնդիրն էր թարգմանչական ծառայություններ իրականցնել Եվրոպական համայնքների տարբեր ինստիտուտների ու մարմինների, և, հատկապես, Շրջակա միջավայրի եվրոպական գործակալության, Կրթության եվրոպական գրասենյակի, Ներքին շուկայի ներդաշնակեցման գրասենյակի շրջանակներում, քանի որ վերջիններս չունեն սեփական լեզվաբանական ծառայությունները։ 1995 թ. հոկտեմբերի 30-ից Կենտրոնի գործունեությունն ավելի ընդլայնվեց՝ տարածվելով նաև Առողջության և աշխատանքի անվտանգության գործակալության շրջանակներում։

Միության յուրաքանչյուր քաղաքացի իրավունք ունի դիմել Միության ինստիտուտներին և ատյաններին ցանկացած պաշտոնական լեզվով, և ստանալ պատասխան նույն լեզվով։

Ձևավորվող «եվրոպական միասնականությունը» առաջադրում էր Եվրոպական Միության նմանատիպ խորհրդանիշների պահանջ։ 1986 թվականից Եվրոպական համայնքները, իսկ ներկայումս Միությունն ամբողջությամբ, որպես սեփական պաշտոնական խորհրդանիշներ օգտագործում է դրոշը և օրհներգը։

Եվրոպական Միության դրոշը կապույտ պաստառ է, որի մեջտեղում ոսկեգույն աստղերից կազմված շրջանակ է։ Աստղիկները 12 հատ են՝ որպես կատարելության խորհրդանիշ։

Միության օրհներգը Բեթհովենի իններորդ սիմֆոնիայի ավարտն է՝ «Ուրախության ներբողը», խոսք՝ Ֆ. Շիլլերի։

Հիշյալ օրհներգը հաճախ անվանում են «եվրոպական խորհրդանիշներ», քանի որ օգտագործվում են նաև եվրոպական այլ միավորված կազմակերպությունների կողմից՝ ինչպես օրինակ՝ Եվրոպայի խորհուրդը։

Հիմնադիր պայմանագրերը նախատեսում են, որ Համայնքի ինստիտուտների նստավայրը պետք է որոշակի անդամ պետությունների ընդհանուր համաձայնությամբ /Եվրոպական համայնքի պայմանագրի 289-րդ և Եվրատոմի պայմանագրի համապատասխան հոդված/։

Իրավիճակը հարաբերականորեն պարզ էր այն ժամանակ, երբ գոյություն ուներ միայն ԱՊԵՀ-ը։ Գերագույն մարմինը, Վեհաժողովի քարտուղարությունը, Արդարադատության դատարանը տեղակայվել էին Լյուքսեմբուրգում, որտեղ գումարվում էր նաև Նախարարների հատուկ խորհուրդը, իսկ Խորհրդարանի նստաշրջանները տեղի էին ունենում Ստրասբուրգում։ Դրությունն ավելի բարդացավ Եվրոպական երկու նոր համայնքների ստեղծմամբ, որոնց Հանձնաժողովները տեղավորվեցին Բրյուսելում, որտեղ գումարվում էին գլխավորապես Խորհուրդները։

Լյուքսեմբուրգում էին տեղավորվել Արդարադատության դատարանը, Խորհրդարանի քարտուղարությունը, Ներդրումային եվրոպական բանկը, Հանձնաժողովի որոշ ծառայություններ, Եվրոպական համայնքների պաշտոնական հրատարակությունների գրասենյակը։ Տարբեր գործոններով պայմանավորված՝ կարող էին գումարվել նաև Խորհուրդը և Արժութային կոմիտեն։ Հանձնաժողովի մյուս ծառայությունները, Խորհրդի քարտուղարությունը տեղակայվել էին Բրյուսելում։ Եվրոպական խորհրդարանի նստաշրջանները տեղի էին ունենում Ստրասբուրգում։ Դատարանը ի սկզբանե տեղավորվեց Լյուքսեմբուրգում՝ որպես ԱՊԵՀ-ի դատարան, այնուհետև՝ սկսած 1958 թ, որպես Եվրոպական համայնքների Արդարադատության դատարան։ Այդ տեղակայումը հաստատվել էր 1967 թ որպես սկզբունք համայնքային դատարան և կվազի-դատական մարմինների համար՝ համայնքների որոշ ինստիտուտների և որոշ ծառայություների ժամանակավոր տեղակայման մասին որոշմամբ։ Այդ որոշման 3-րդ հոդվածը նախատեսում էր, որ «Արդարադատության դատարանը գտնվում է նաև դատական և կվազի-դատական մարմինները, ներառյալ այնպիսիք, որոնք իրավասու են կիրառել մրցակցության կանոնները»։

1977 թ Հաշվիչ պալատը տեղավորվեց Լյուքսեմբուրգում։

Միասնական եվրոպական ակտով ստեղծված Եվրոպական քաղաքական համագործակցության քարտուղարությունը տեղավորվեց Բրյուսելում։

Ամենանուրբը Եվրոպական Խորհրդարանի կապակցությամբ առաջադրած խնդիրն էր, որը երփեղկված էր երեք քաղաքների միջև նստաշրջանները՝ Ստրասբուրգում, քարտուղարությունը՝ Լյուքսեմբուրգում, հանձնաժողովների ժողովները՝ Բրյուսելում։ Իր աշխատանքների կազմակերպման վայրերը միասնականցնելու վերաբերյալ խորհրդարանի կամքը հանդիպեց լյուքսեմբուրգյան կառավարության լուրջ դիմադրությունը, որը ցանկանում էր Խորհրդարանի ներկայության զարգացումը Լյուքսեմբուրգում՝ նստաշրջանների կազմակերպման տեսքով։ 1992 թ դեկտեմբերի 11-12-ը Էդինբուրգում գումարված Եվրոպական խորհրդի կողմից ընդունված և Եվրոպական համայնքների ինստիտուտների և որոշ մարմինների ու ծառայություների նստավայրերի հաստատմանը վերաբերող որոշմամբ, որի հիմքում դրվեցին երեք պայմանագրերի համապատասխան հոդվածները։

1993 թ հոկտեմբերի 29-ի Բրյուսելի արտակարգ Եվրոպական Խորհրդի ժամանակ պետությունների կամ կառավարությունների ղեկավարները հաստատեցին եվրոպական որոշ մարմինների նստավայրը՝ Շրջակա միջավայրի եվրոպական գործակալությունը՝ Կոպենհագենում, Մասնագիտական հաստատությունների եվրոպական ֆոնդը՝ Թուրինում, Դեղորայքների գնահատման եվրոպական գործակալությունը՝ Լոնդոնում, Առողջության և աշխատանքի անվտանգության գործակալությունը՝ Իսպանիայում, Եվրոպական արժութային ինստիտուտը և Եվրոպական Կենտրոնական բանկը՝ Ֆրանկֆուրտում, Ներքին շուկայի ներդաշնակեցման գրասենյակը՝ Ալիկանտեում, Եվրապոլը՝ Ամստերդամում։ Չնայած Խորհրդարանի հարցը շարունակում էր մնալ վիճելի։ Եվրոպական Խորհրդարանի նստավայրը Ստրասբուրգում, որտեղ նա պետք է անցկացնի ամենամսյա լիակազմ 12 նստաշրջանները, ներառյալ բյուջետային նիստերը։ Լրացուցիչ լիակազմ նստաշրջանները անցկացվում են Բրյուսելում, որտեղ գտնվում են նաև Խորհրդարանի հանձնաժողովները։

 Ավստրիա  •  Բելգիա  •  Բուլղարիա  •  Խորվաթիա  •  Չեխիա  •  Կիպրոս  •  Դանիա  •  Էստոնիա  •  Ֆինլանդիա  •  Ֆրանսիա  •  Գերմանիա  •  Հունաստան  •  Հունգարիա  •  Իռլանդիա  •  Իտալիա  •  Լատվիա  •  Լիտվա  •  Լյուքսեմբուրգ  •  Մալթա  •  Նիդերլանդներ  •  Լեհաստան  •  Պորտուգալիա  •  Մեծ Բրիտանիա  •  Ռումինիա  •  Սլովակիա  •  Սլովենիա  •  Իսպանիա  •  Շվեդիա

