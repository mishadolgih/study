
Läkemedelsverket (engelska: Swedish Medical Products Agency) (LV) är en svensk statlig förvaltningsmyndighet under Socialdepartementet, som ansvarar för godkännanden och tillsyn av läkemedel, naturläkemedel samt tillsyn av kosmetika och medicintekniska produkter. Läkemedelsverket är också tillstånds- och tillsynsmyndighet för hantering av narkotikaklassade läkemedel.

Läkemedelsverket bildades 1990 och tog då över verksamheten inom den 1971 bildade Socialstyrelsens läkemedelsavdelning i Uppsala.[1]

Uppdraget är att se till att den enskilda patienten, hälso- och sjukvården samt djursjukvården får tillgång till säkra och effektiva produkter och att dessa används ändamålsenligt och kostnadseffektivt. Läkemedelsverket ansvarar för nationell läkemedelsupplysning samt för Giftinformationscentralen.

Verksamheten är i huvudsak avgiftsfinansierad. På Läkemedelsverket arbetar knappt 800 personer, främst farmaceuter och läkare. Läkemedelsverket arbetar tillsammans med bland andra Europeiska läkemedelsmyndigheten (EMA) för den europeiska produktkontrollen. 

Läkemedelsverket ger ut Läkemedelsboken samt svarar för söktjänsten "Läkemedelsfakta" för godkända läkemedel.

Läkemedelsverket bedömer ansökningar och utfärdar apotekstillstånd för detaljhandel med läkemedel till konsument, inklusive försäljning över internet.[2]

