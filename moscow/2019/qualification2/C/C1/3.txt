
Apple Inc. (колишня Apple Computer, Inc.) — американська технологічна компанія з офісом у Купертіно (Каліфорнія), яка проектує та розробляє побутову електроніку, програмне забезпечення та онлайн-сервіси. Є першою американською компанією, чия капіталізація перевершила 1 трлн доларів США. Це сталося під час торгів акціями компанії 2 серпня 2018 року.[6] В цей день компанія також стала найдорожчою публічною компанією за всю історію, обійшовши капіталізацію попереднього рекордсмена — компанії PetroChina (1,005 трлн доларів у листопаді 2007 року).[6]

До пристроїв, що розробляються компанією належать смартфон iPhone, планшет iPad, персональний комп'ютер Mac, портативний медіа-плеєр iPod і розумний годинник Apple Watch. Розроблене компанією програмне забезпечення включає операційні системи OS X та iOS, медіа-плеєр iTunes, веб-браузер Safari та застосунки iLife та iWork. До онлайн сервісів належать iTunes Store, iOS App Store, Mac App Store та iCloud.

Apple була заснована Стівом Джобсом, Стівом Возняком та Калиничем Валентином 1 квітня 1976 з метою розробки та продажу персональних комп'ютерів. Її було зареєстровано як Apple Computer, Inc. 3 січня 1977 і було перейменовано на Apple Inc. 9-го січня 2007, щоб відобразити зміну її пріоритетів у бік побутової електроніки. Apple було включено до індексу Dow Jones Industrial Average 19 березня 2015.

Apple — це найбільша у світі компанія в області інформаційних технологій за виручкою, найбільша у світі технологічна компанія за обсягом активів і третій найбільший у світі виробник мобільних телефонів. 25 листопада 2014, на додаток до того, що вона найбільша публічна корпорація у світі за капіталізацією ринку, Apple стала першою компанією у Штатах, вартість якої перевищила 700 мільярдів $ США. Компанія наймає 115 000 працівників на постійній основі станом на липень 2015 і має 453 магазини роздрібної торгівлі у шістнадцяти країнах на березень 2015 року. ITunes Store — найбільший у світі музичний магазин.

Річна виручка компанії за 2017 рік склала $229,2 млрд, чистий прибуток — $48,4 млрд.[2], у 2015—233 мільярди $ США. Більшу частину прибутку принесли продажі iPhone — 55 %, їх продали за рік більше 200 млн шт.

Назва фірми походить від англ. apple яблуко, зображення яблука використано в логотипі.

Один із засновників Стівен Возняк пропонував назвати компанію «Banana»

До 9 січня 2007 року офіційною назвою корпорації протягом ще 30 років була «Apple Computer». Відмова від слова «Computer» у назві демонструє зміну основного фокусу корпорації з традиційного для неї ринку комп'ютерної техніки на ринок побутової електроніки.

Apple — публічна компанія, її акції торгуються на біржі NASDAQ та Лондонській фондовій біржі.

Apple заснована в Каліфорнії 1 квітня 1976 року Стівом Джобсом, Стівом Возняком та Рональдом Вейном, які зібрали в середині 1970-х свій перший персональний комп'ютер на базі процесора MOS Technology 6502 — Apple I. Продаж розпочався в липні 1976 року за ціною $666.66 (за сьогоднішнім курсом приблизно $2,5 тис.).

«Apple I» був не першим комп'ютером, який програмувався. Право першості належало комп'ютеру Altair 8800, який був створений аматором і розповсюджувався через каталоги у 1974 році. Однак, Альтаїр не був технічно кваліфікований як «персональний комп'ютер», оскільки не давав можливості накопичувати та викликати дані за допомогою програм користувача.

Наприкінці 1970-х та на початку 1980-х років Apple II, випущений 16 квітня 1977, був найпоширенішим у світі персональним комп'ютером того часу. Він мав кольорову графіку та відкриту архітектуру, як пристрій зберігання використовувались не касети з магнітними стрічками, а магнітні диски. Було продано більше 5 млн комп'ютерів «Apple II».

В кінці 70-х Apple вже мала штат комп'ютерних проектувальників. У травні 1980 компанія випустила Apple III, намагаючись конкурувати з IBM та Microsoft.

Над Apple Lisa Стів Джобс почав працювати ще в 1978, але був виключений з колективу через боротьбу й прийняв дешевий комп'ютерний проект Джефа Рескіна, Macintosh. У 1983 гонку виграла Lisa, але через високу ціну її виробництво зупинилося.

Після цього, в 1984 році, фірма Apple вперше представила новий 32-розрядний комп'ютер Macintosh, перший комерційно успішний персональний комп'ютер, що базувався на графічному інтерфейсі та використовував мишу замість інтерфейсу командного рядка. Спочатку Макінтош мав успіхи у збуті, але наступні продажі вже не були такими сильними. Причина цьому — знову ж висока ціна. Доля комп'ютера змінилася після впровадження LaserWriter, першого лазерного принтера, та PageMaker, раннього пакета настільної видавницької системи. Основною перевагою Мас був революційний на цей час графічний інтерфейс.

В березні 1981 року Возняк потрапив у авіакатастрофу і тимчасово відсторонився від роботи. Проблеми з продажем «Apple III» призвели до того, що Джобсу довелось звільнити 40 співробітників. В пресі ходили чутки про близький кінець компанії «Apple».

На початку 1983 року Джобс, через власну нездатність впоратись з проблемами, запросив на посаду головного виконавчого директора компанії Джона Скаллі, який в той час обіймав аналогічну посаду в PepsiCo. В квітні 1983 року Скаллі розпочав роботу на новій посаді. Стів Джобс переживав провали компанії як власні, тому між ним та Скаллі виникали непорозуміння.

В 1985 році президент США Рональд Рейган нагородив Джобса та Возняка медалями за розвиток технічного прогресу.

Вивчивши кілька болісних уроків після випуску Macintosh Portable в 1989, Apple у 1991 презентувало PowerBook, котрий установив сучасну форму та ергономічність ноутбука. Портативний Макінтош був розроблений, щоб бути настільки ж сильним як настільний, важив 17 фунтів і мав 12-годинний акумулятор, продано було менш ніж 100 000 штук. Пауербук важив 7 фунтів, мав 3-годинний акумулятор і вже за перший рік продажу зібрав $1 000 000 000. В тому ж році Apple випустило System 7, головну модернізацію до операційної системи, котра додала колір до інтерфейсу та впровадила нові мережні здатності. Це залишалося архітектурною основою для Mac OS до 2001 року. Журнал MacAddict назвав період між 1989 і 1991 «Першим золотим століттям» Макінтошу.

Після успіху Макінтоша, Apple випустило кілька ліній нових моделей комп'ютерів, що погано вплинуло на компанію, адже споживачі не бачили різниці між ними; експериментувала з багатьма іншими продуктами, такими як: цифрові камери, портативні CD-плеєри, телевізійні вироби тощо, що теж закінчилось невдачею. Зрештою, все це згубно вплинуло на Apple, і її частка на ринку та курси акцій падали.

На початок дев'яностих Apple розвивало альтернативні платформи для Макінтошу, такі як A/UX. Стандартна платформа ставала застарілою; крім того Apple змагалася з OS/2 та UNIX. Макінтош повинен був бути замінений на нову платформу, або перероблений, щоб поставлятися з новим апаратним забезпеченням.

В 1994 році Apple вступила в союз з IBM та Motorola. Мета полягала у створенні нової комп'ютерної платформи PowerPC Reference Platform, яка буде використовувати апаратне забезпечення IBM і Motorola разом із програмним забезпеченням Apple. Союз сподівався, що PReP залишить PC далеко позаду. В тому ж році Apple випустило Power Macintosh, перший комп'ютер Apple, котрий використовував процесор IBM PowerPC.

В 1996 році президент Apple Майкл Спиндлер був замінений Ґілом Амеліо. Він проводив багато змін у компанії, включно з масовими тимчасовими звільненнями. Після багатьох невдалих спроб покращити Mac OS, Амеліо хотів купити компанію NeXT та її операційну систему NeXTSTEP. 9 липня 1997 року Ґіл Амеліо був звільнений радою директорів після трирічного спостереження за рекордно-низьким курсом акцій та нанесення фінансових збитків. Почалася реструктуризація виробничої лінії компанії.

В 1997 році Стів Джобс заявив про створення версії Microsoft Office для Macintosh. 10 листопада 1997 року Apple впровадило онлайн магазин Apple Store, що свідчило про нову виробничу стратегію.

15 серпня 1998 року Apple випустив новий комп'ютер: iMac. Головою колективу дизайнерів iMac був Джонатан Айв, котрий пізніше спроектував iPod та iPhone. iMac показав сучасну технологію та унікальний дизайн. За перші п'ять місяців було продано більше 800 000 машин, що принесло компанії прибутки вперше після 1993 року.

Після цього Apple купила кілька компаній і програмне забезпечення Macromedia Final Cut, що свідчило про розширення компанії у ринок цифрових технологій. Наступного року Apple випустила два продукти для редагування відео: iMovie для звичайних користувачів і Final Cut Pro для професіоналів. У 2002 році Apple придбала компанію Nothing Real з їхньою просунутою програмою цифрового композиціювання Shake.

Mac OS X, основана на OPENSTEP компанії NeXT та BSD Unix, була випущена 24 березня 2001 року. Орієнтована як на звичайних користувачів, так і на професіоналів, Mac OS X прагнула комбінувати стабільність, надійність та безпеку Unix із легким у користуванні перебудованим інтерфейсом. Щоб допомогти користувачам перейти з Mac OS 9 на Mac OS X, нова операційна система дозволяла використовувати програми OS 9 за допомогою Classic environment.

На Міжнародній конференції розробників 6 червня 2005 року, Стів Джобс оголосив, що у 2006 році Apple почне виробляти комп'ютери Macintosh з процесорами Intel. 10 січня 2006 року нові MacBook Pro та iMac стали першими комп'ютерами Apple, які використовували процесори Intel Core Duo.

7 серпня 2006 року Apple повністю перевела всю лінію комп'ютерів Macintosh на чипи Intel. Power Mac, iBook та PowerBook були зняті з виробництва, а їхніми спадкоємцями стали MacPro, MacBook і MacBook Pro. Apple також ввів програму Boot Camp, щоб допомогти користувачам встановлювати Windows XP або Windows Vista на Мас разом із Mac OS X.

Успіх Apple у цей період призвів до росту її акцій. Між 2003 і 2006 роком ціна зросла більше, ніж у 10 разів — з 6$ за акцію до 80$, а у травні 2007 ціна становила більше 100$. 25 лютого 2012 ціна акцій Apple становила новий рекорд — до 535,4 $ за акцію.[7] На початок 2014 року ціна акції Apple становила близько 650$ за одну акцію, тому компанія вирішила провести дрібнення акцій. Так кожна акція була розділена на 7 акцій вартістю 92$ кожна. Таким чином вартість фінансових паперів, які були на руках у акціонерів, не змінилась, змінилась лише кількість цих акцій.

З 25 серпня 2011 року СЕО компанії став Тім Кук.

У 2017 році після спаду продаж, ЗМІ повідомили про менші зарплати топ-менеджерів компанії. Так, Тім Кук за 2016 рік отримав на 1,55 млн менше, 8,85 млн доларів. Крім того, Кук продав акцій на 136 млн доларів. Фіндиректор Apple Лука Маестро і старший віце-президент з роздрібних продажів Ангела Арендтс отримали річну зарплату в розмірі 23 млн доларів кожен — на 2 млн менше, ніж у 2015 році.

Це викликане зменшенням обсягів продажу і, відповідно, прибутку. У 2016 році Apple продала на 215,6 мільярдів доларів — на 7,7 % нижче, ніж у попередньому році. Прибуток склав 60 млрд доларів — на 15,7 % нижче.[8]

Для вирішення проблеми ефективної утилізації, що дозволяє витягти зі старих телефонів цінні компоненти, які можна використовувати по другому разу, в квітні 2018 року фахівці компанії Apple розробили і виготовили спеціального робота, який отримав назву Daisy. Робот Daisy здатний здійснювати розбирання дев'яти різних моделей iPhone зі швидкістю до 200 телефонів на годину[9].

2018 року стало відомо, що компанія працює над створенням нового гібридного персонального комп'ютера із підтримкою LTE, який має працювати на ARM-процесорах власного виробництва. Цей комп'ютер має бути обладнано GPS, слотом для SIM-карти, компасом та захистом від вологи. Він має підтримувати EFI, система завантаження для MAC, аналогічна BIOS.[10]

На початку літа 2018 року компанія відкрила фабрику із виробництва власних смартфонів в Індії. Індійський ринок дуже чутливий до ціни мобілок, до того ж, на іноземні смартфони високі податки в 15-20 %. В Індії збирають iPhone 6S і iPhone SE. В той же час інший виробник Samsung відкрив велику фабрику із виробництва смартфонів потужністю в 120 млн пристроїв за рік. Станом на липень 2018 року випуск смартфонів в Індії ніяк не вплинув на продажі американських смартфонів — у 2017 році їх було продано 3,2 млн шт, за пів-року 2018 1 млн, що складає всього 2 %.[11]

Після злету ціни акції і відповідно ціни компанії (пік у жовтні 2018), у січні 2019 вартість компанії оцінювалася у 680 млр дол.[12] Таким чином, компанія опустилася із першого місця (коли коштувала більше трильйона доларів) на четверте, пропустивши Amazon, Microsoft та Alphabet Inc.. Apple програла низку судових спорів компанії-виробнику мікрочипів Qualcomm у Китаї та Німеччині, тому у цих країнах можуть заборонити продаж деяких мобільних телефонів компанії.

21 квітня 2011, Грінпіс опублікував доповідь, підкресливши той факт, що центри обробки даних споживають до 2 % всієї світової електрики, і ця сума, згідно з прогнозами, збільшиться. Філ Редфорд з Грінпіс сказав, що «ми стурбовані тим, що цей новий вибух у споживанні електроенергії може загнати нас в систему старих джерел енергії, що забруднюють природу замість чистої енергії, доступної сьогодні». 17 квітня 2012, після протесту «Грінпіс» проти Apple, корпорація випустила заяву про те, що закінчує використання вугілля і переходить до 100 % екологічно чистої енергії. У 2013 році Apple, оголосила, що використовує 100 % відновлювані джерела енергії для живлення своїх центрів обробки даних, і в цілому 75 % потужності надходить від поновлюваних джерел.

У 2010 році Climate Counts, некомерційна організація, що займається напрямком споживачів у бік зелених компаній, дала компанії Apple 52 бали зі 100 можливих, що ставить Apple в їх вищу категорію «На шляху». Це був стрибок вперед в порівнянні з травнем 2008 року, коли Climate Counts дала Apple тільки 11 балів зі 100, що помістило компанію на останні місце серед компаній з виробництва електроніки, після чого Climate Counts також присвоїла Apple «знак тугодумів», додавши, що у Apple в той час був «шанс ухилитися від споживачів, які переживають за зміну клімату».

9 квітня 2018 року Apple заявила, що використовує тільки відновлювальну енергію. Також, помічено, що Apple взяли зобов'язання використовувати поновлювані джерела енергії у дев'яти нових партнерів, що виробляють пристрої.[13][14]

Грінпіс почав кампанію проти Apple через різні екологічні проблеми, наприклад, через не призначених для вторинної переробки апаратних компонентів і отруйних речовин в IPhone. З 2003 року Грінпіс веде кампанію проти використання Apple особливих хімічних речовин у своїй продукції, зокрема, включення ПВХ і бромованих добавок. 2 травня 2007 Стів Джобс опублікував доповідь, оголосивши про свої плани з ліквідації ПВХ і бромованих добавок до кінця 2008 року. Apple з тих пір усунула ПВХ і бромовані добавки зі своїх продуктів, ставши першим виробником ноутбуків, який вчинив так.

У першому виданні Грінпіс «Керівництво по зеленій електроніці», випущеному в серпні 2006 року, Apple отримала 2.7 балів із 10 можливих.

Американське Агентство охорони навколишнього середовища високо оцінює Apple серед виробників ноутбуків, і ставить компанії хороші оцінки в порівнянні з іншими виробниками настільних комп'ютерів і РК-дисплеїв.

У червні 2007 року, компанія Apple оновила MacBook Pro, замінивши люмінесцентні лампи з холодним катодом на задньому підсвічуванні РК-дисплеїв на безртутні світлодіоди, які не містять миш'яку, і з тих пір зробила це для всіх ноутбуків. Apple також виключила бромовані добавки і ПВХ в різних внутрішніх компонентах. Apple пропонує інформацію про викиди, матеріалах і споживання електрики щодо кожного продукту.

У червні 2009 року iPhone 3GS випускався без ПВХ, миш'яку, бромованих добавок і мав ефективний адаптер живлення.

У жовтні 2009 року Apple оновила iMac і MacBook, замінивши люмінесцентні лампи з холодним катодом на задньому підсвічуванні РК-дисплеїв на на безртутні світлодіоди, які не містить миш'яку. Це означає, що всі комп'ютери Apple мають дисплеї із безртутним світлодіодним підсвічуванням без миш'яку та кабелі без ПВХ. Всі комп'ютери Apple мають Gold статус за версією EPEAT.

У жовтні 2011 року влада Китаю наказала постачальникам Apple закрити частину свого заводу в Сучжоу, після того як місцеві жителі виявили значні екологічні проблеми.

У червні 2012 року Apple відкликала свою продукцію від EPEAT, але скасувала це рішення в липні.

У 2006 році  Mail onSunday  повідомила про умови праці, які існували на заводах в Китаї, де підприємства-субпідрядники Foxconn і Inventec виробляли iPod[15]. У статті йдеться, що в одному комплексі заводів, де збирають iPod (серед інших продуктів), більше 200 000 робочих жили і працювали на заводі і постійно трудилися понад 60 годин на тиждень. У статті також повідомлялося, що працівники отримують близько $ 100 на місяць і зобов'язані платити компанії за оренду житла і харчування, що в цілому складає трохи більше половини заробітку робітників[16][17][18].

Apple відразу почала розслідування і роботу зі своїми виробниками, щоб забезпечити прийнятні умови праці[19]. У 2007 році компанія Apple почала щорічну перевірку всіх своїх постачальників про права працівників, повільно піднімаючи стандарти і відсіваючи невідповідних постачальників. Щорічні доповіді про хід роботи публікуються з 2008 року[20]. У 2010 році робітники в Китаї вирішили подати до суду на підрядників, виробників IPhone, через отруєння очищувачем, використовуваним для очищення РК-екранів. Один робітник стверджував, що йому і його колегам не повідомили про можливі професійні захворювання[21]. Після хвилі самогубств на заводах Foxconn в Китаї, де збирають iPad і iPhone працівників змусили підписати юридично зобов'язуючий документ, який гарантує, що вони не будуть вбивати себе[22].

Робітники на фабриках, які виробляють продукцію Apple, піддаються впливу н-гексану, нейротоксину, який є більш дешевою заміною етилену для очищення продуктів[23][24].

У 2013 році China Labor Watch знайшла порушення закону і обіцянок Apple про умови праці на об'єктах, що належатьPegatron, в тому числі дискримінацію етнічних меншин і жінок, утримання заробітної плати працівникам, надмірні робочі години, погані умови життя, проблеми з безпекою і здоров'ям, забруднення довкілля[25].

Щоб скоротити податки, які компанія платить по всьому світу, Apple створила дочірні компанії в місцях з низьким оподаткуванням, таких як Ірландія, Нідерланди, Люксембург і Британські Віргінські острови. Згідно New York Times , Apple була однією з перших технологічних компаній, яка почала продажі на інших континентах від імені дочірніх компаній, обходячи податки на прибуток. В кінці 1980-х Apple була піонером в техніці обліку, відомої як «Подвійна ірландська з голландським сендвічем», яка знижує податки, направляючи прибуток через ірландські дочірні компанії в Нідерланди, а потім на Кариби[26].

Член Британської Консервативної партії Charlie Elphicke опублікував дослідження від 30 жовтня 2012 року, яке показує, що деякі транснаціональні компанії, в тому числі корпорація Apple, робили мільярди фунтів прибутку у Великій Британії, але платили тільки 3 відсотки ефективної податкової ставки в Казначейство Великої Британії, що значно нижче стандартного податку на прибуток. Опублікувавши дослідження, Elphicke закликав канцлера казначейства Джорджа Осборна змусити транснаціональні корпорації, серед яких Google і Coca-Cola Company, повідомити ефективну ставку податку, яку вони платять зі своїх доходів у Великій Британії. Elphicke також повідомив, що слід відмовити у державних контрактах транснаціональним корпораціям, які не платять свою справедливу частку Великій Британії[27].

Станом на 16 жовтня 2012 компанія отримала 5440 патентів, у тому числі, винаходів (семизначний номер) — 4480 штуки, дизайнерських проектів (в номері буква D і шість цифр) — 914 штук.

У 2009 році компанія Nokia звинуватила Apple в порушенні 10 патентів, які зачіпають кодування голосового сигналу, протоколи захищеної передачі даних і ряд інших винаходів, використаних у iPhone з моменту появи першої версії апарату. У результаті компанія Apple була визнана винною в порушенні зазначених патентів, отримавши припис виплатити компенсацію компанії Nokia, а також надалі виплачувати відрахування. Деталі угоди в подробицях не розкриваються.

За роки своєї діяльності Apple неодноразово поглинала різні компанії, що працюють на ІТ-ринку. Серед найбільших подібних угод — купівля компаній NeXT (1996 рік, за $ 430 млн), PA Semi (квітень 2008 року, $ 280 млн), Quattro Wireless (січень 2010 року, $ 274 млн), Siri (квітень 2010 року, $ 200 млн), Anobit Technologies (січень 2012 рік, $ 400—500 млн) та інші

