
Charlotta Elisabet "Lotta" Bromé, född 18 december 1964 i Skövde, Skaraborgs län, är en flerfaldigt prisbelönad svensk programledare i radio och TV. Hon har både synts som julvärd i SVT och vunnit På spåret men har varit mest verksam som programledare i Sveriges Radio fram till november 2017.[1]

Lotta Bromé åkte som tioåring runt och spelade piano på ålderdomshem. Hon är inte ensam i familjen om att ha synts offentligt; hennes mamma var framgångsrik i lokalrevyerna i Skara, medan hennes syster sjunger i ett jazzband.[2]

Bromé har senare haft popband tillsammans med Anna-Lena Brundin och skrivit låttexter åt bland annat Shirley Clamp.[2]

Lotta Bromé förekommer som nyhetsankare i filmen Metropia från 2009.

Bromé inledde sin radiokarriär som ungdomsprogramledare på Radio Skaraborg. Senare har hon arbetat på Sveriges Radio och har lett program som Sommartoppen, Efter tre, På gränsen och Klang & Co. Hon har även varit programledare på Radiosporten. Tidigare sände hon det lokala morgonprogrammet i P5 Radio Stockholm. Från februari 2008 till november 2017 ledde hon radioprogrammet P4 Extra som sändes måndag–torsdag klockan 13.05–15.00 i Sveriges Radio P4.

Hösten 2003 var hon programledare för Söndagsöppet i SVT och blev då den sista programledaren för programmet innan det lades ned. Hon var även Sveriges Televisions julvärd 2003, den första efter Arne Weises trettioåriga värv. Hon har dessutom varit en flitig deltagare, ofta tillsammans med Carl Jan Granqvist, i TV-programmet På spåret (duon vann årgång 1998).

I spåren av #metoo-kampanjen inledde Sveriges Radio en internutredning av Bromé efter anklagelser om sexuella trakasserier och maktmissbruk, vilket ledde till att hon tvingades att lämna Sveriges Radio som programledare för P4 Extra, ett program hon varit med och startat tio år tidigare.[3][4]

Åtta år i rad (2008–2015) har Lotta Bromé vunnit Stora Radiopriset-kategorin "Årets mest populära (kvinnliga) programledare".[5][6] Bromé utsågs till Filipstads ambassadör för år 2001.[7]

Lotta Bromé har en dotter, född 2006.[8] Far till barnet är programledarkollegan Henrik Olsson.

