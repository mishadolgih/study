
«Amici, ma soprattutto amiche!»

«Chi cambia canale è un...»

Mai dire... è una serie di programmi televisivi e radiofonici, presenti nei palinsesti dal 1989, creati e condotti dalle voci fuori campo della Gialappa's Band. Si tratta di uno dei programmi più originali e riusciti di tipo comico, nati in televisione che hanno segnato modi di dire e di fare lungo un arco di oltre venticinque anni, lanciando o rilanciando comici che sono poi diventati campioni indiscussi di comicità a livello nazionale.

Il lavoro meticoloso tra Gialappa's, autori e comici ha fatto sì che si ripresentassero di fatto ogni anno con uno stile simile ma sempre diverso nel riproporre parodie, imitazioni e creazioni di personaggi o sketch originali che fossero da prima inerenti il mondo del calcio (di fatti rompendo quella serietà austera che in genere si respirava in altri programmi di calcio), e più avanti aperti anche ai fatti più quotidiani e popolari, spaziando dalla politica alla società, fino alle assurdità che spesso circondano il bel paese. Per l'elevato numero di comici che hanno contribuito con il format Mai dire, lo rendono uno dei programmi più riusciti della storia delle televisioni private, che vanta il maggior numero di collaborazioni con artisti e comici della televisione, pur non essendo un programma di cabaret. Dalle idee originali dei programmi sono nati modi di dire, tormentoni o stili comici che ancora oggi si possono ritrovare in alcune delle espressioni più famose che vengono riproposte sia in TV (di fatto copiandone in parte lo stile) che nel parlato comune.

Il marchio Mai dire, registrato da Mediaset, non viene utilizzato da altre aziende radiotelevisive. Per questo motivo, la Gialappa's sostituisce il «Mai» con «Rai» nelle trasmissioni realizzate sulla TV pubblica, con «Sky» in occasione del Campionato mondiale di calcio 2006 commentato su Sky, e con «Noi» nei programmi realizzati per RTL 102.5, mentre per Radio Deejay, in occasione dei mondiali 2010, è stato usato il nome «Mai Deejay Gol».

Mai dire Banzai è stato trasmesso su Italia 1 dal 1º luglio 1989 al 25 agosto 1990 al sabato in seconda serata (più volte è stato replicato), e ha portato al successo televisivo il trio della Gialappa's Band.

Mai dire Mundial è stato trasmesso su Italia 1 prima dell'inizio dei campionati mondiali del 1990, dal 9 maggio al 6 giugno 1990 nella seconda serata del mercoledì. La Gialappa's Band commenta a posteriori le fasi salienti di alcune partite dei campionati mondiali precedenti, come Italia - Germania Ovest del 1982; Argentina - Olanda del 1978; Germania Ovest - Olanda del 1974.
Mai dire Gol è stato uno dei programmi più distintivi e longevi della Gialappa's, con la "classica" formula che miscela azioni calcistiche, interviste confuse di calciatori ed allenatori e scenette comiche in studio, in onda dal 18 novembre 1990 al 25 febbraio 2001.

La Gialappa's ha condotto anche altri programmi televisivi e radiofonici ispirati al calcio:

Per i Mondiali di calcio del 1994, dal 20 giugno al 17 luglio, nelle 4 settimane di durata della kermesse internazionale la Gialappa's condusse questo programma dedicato con due puntate a settimana: il lunedì e il giovedì dalle 20:00 alle 20:30[2]. I contenuti erano quelli dello stile di Mai dire Gol, con la partecipazione di vari ospiti, tra cui gente comune nata nei paesi che disputavano le partite e comici come Antonio Albanese, Teo Teocoli e Marco Milano. La sigla di apertura era Nessuno allo stadio di Elio e le Storie Tese, i quali hanno spesso collaborato con la Gialappa's Band per quanto riguarda le sigle dei loro programmi (in particolare Mai dire Gol) ed essendo stati spesso presenti in studio.
In occasione dei Mondiali di calcio di Russia 2018, la Gialappa's torna a commentare la manifestazione sportiva sulle reti Mediaset con lo stesso format utilizzato nelle precedenti edizioni sia in Rai che a Sky, oltre che in altre reti radiofoniche, ovvero con ospiti in studio, alcuni dei quali nativi e tifosi delle nazioni che si sfidano nella partita commentata[3]. La trasmissione andava in onda su Mediaset Extra e in contemporanea anche in radio su Radio 105[4]. Le partite commentate dal trio sono 35.
Durante i Mondiali di calcio di USA 1994, la Gialappa's si spostò su Rai Radio 2, quindi in Rai, con una nuova trasmissione, chiamata Rai dire Gol dove commentò 25 partite della manifestazione in pieno stile paradossale, con gli interventi e le musiche di Elio e le Storie Tese oltre a svariati ospiti: in studio erano infatti presenti i tifosi delle due nazionali che si sfidavano nella partita che veniva seguita dalla Gialappa's. Altri ospiti erano i comici delle trasmissioni del trio o altri personaggi famosi. Questo temporaneo spostamento si ripeté anche per i successivi mondiali di Francia 1998 (30 partite), Corea-Giappone 2002 (28 partite) e Germania 2006 (in collaborazione con SKY, 46 partite)[5] oltre che per gli Europei di Belgio-Olanda 2000. 
Dagli europei del 2004, la trasmissione prende il nome di Rai dire Europei, mentre per i mondiali rimane sempre Rai dire Gol: seguono così gli europei di Portogallo 2004 e Austria-Svizzera 2008 (20 partite). Dopo aver lasciato Radio Rai nel 2010 tornano nel 2016, riprendendo a distanza di 8 anni il format in occasione degli europei di Francia 2016 in onda sia su Rai Radio 2 che su Rai 4 dove commentano 26 partite.

Dal 1º settembre 2016 all'11 giugno 2017, la Gialappa's Band ha condotto Rai dire Nazionale, in onda su Rai 4. Il trio commenta, insieme agli ospiti in studio, le partite della Nazionale italiana di calcio riguardanti amichevoli e qualificazioni ai Mondiali di Russia 2018. Il format è il medesimo di Rai dire Europei. Il programma andava occasionalmente in onda anche in radio sulle frequenze di Rai Radio 2.

Nell'agosto 2005 la Gialappa's Band partecipa con Paolo Bonolis e Monica Vanali nel rotocalco calcistico di Canale 5 Serie A - Il grande calcio, che avrebbe dovuto prendere il posto di 90º minuto. Con il polemico abbandono di Bonolis e i non soddisfacenti dati Auditel, dal 20 novembre nasce Mai dire Serie A. Il nuovo programma resta inglobato ancora per un paio di settimane nella trasmissione sotto la nuova conduzione di Enrico Mentana, dove gli interventi della Gialappa's sono però relegati nell'ultimo quarto d'ora di messa in onda, dalle 19:45 alle 20:00. Mai dire Serie A finisce il 15 gennaio 2006 in quanto il trio torna su Italia 1 con uno spazio più ampio.
Dal 22 gennaio al 14 maggio 2006 la Gialappa's torna su Italia 1 alla domenica sera con Mai dire G, un contenitore di frammenti e sketches vecchi e nuovi della durata di un'ora, dalle 19:00 alle 20:00, venendo però ridotto a mezz'ora verso la fine della stagione. Questo programma nasce anche per dare spazio alla fascia preserale dei reality show del Grande Fratello e La fattoria. La Gialappa's Band decide di rispondere a tono creando su Italia 1 questo programma (in cui la "G" è intesa per Gol e Grande Fratello). Il programma era così strutturato:

In occasione dei Mondiali di calcio in Germania del 2006, dal 9 giugno al 9 luglio la Gialappa's ha avuto in concessione da SKY Italia (in collaborazione con Radio 2) un canale del pacchetto Calcio (per la precisione il 254)[6][7] dove hanno commentato sarcastici le partite insieme a vari ospiti.
Nel 2010, per i Mondiali di calcio, la Gialappa's band trasloca su RTL 102.5 (anche su RTL 102.5 TV) mantenendo pressoché invariata la consueta modalità di commento delle partite, coadiuvati dagli inviati della radio in Sudafrica. Il trio comico ha proseguito la collaborazione con RTL 102.5 anche nel 2012 commentando le partite che non coinvolgono l'Italia, in occasione degli Europei di calcio in Polonia e Ucraina, e nel 2014, in concomitanza con i Mondiali brasiliani. Nel 2011 è andato in onda invece Noi dire Champions dove hanno commentato la finale di Champions League di quella stagione.
Nel 2010, l'impegno in radio è doppio, infatti la Gialappa's Band è in onda anche su Radio Deejay per tutto il periodo dei Mondiali di Sudafrica 2010, dove commenta tutti i giorni dalle 13:00 alle 14:00 per un'ora, il campionato del mondo di calcio insieme a vari ospiti e comici.
Mai dire TV, ideata con la collaborazione di Davide Parenti, venne trasmessa da Italia 1 dal 5 ottobre 1991 al 21 luglio 1993. Era una sorta di collage delle stranezze e delle follie delle televisioni locali italiane nel periodo della loro massima fioritura (i primi anni novanta) e delle televisioni estere, montato e commentato, con l'usuale ironia caustica e dissacrante, dalle voci della Gialappa's Band, in modo da mantenere la finzione scenica di una «diretta» in cui gli spettatori seguono l'improbabile «zapping» satellitare dei tre «narratori».

Mai dire Giro è stato un programma televisivo condotto dalla Gialappa's Band, in onda tra maggio e giugno del 1993 in seconda serata su Italia 1. Il programma nasce in concomitanza del passaggio dei diritti televisivi del 76º Giro d'Italia dalla Rai alle allora reti Fininvest. La sigla della trasmissione era la canzone La maglia rosa cantata da Totò sulle note del Barbiere di Siviglia, nella celebre pellicola Totò al giro d'Italia. Tra le rubriche presenti in ogni puntata figurava Il borsino di Gimondi.
Occasionalmente la Gialappa's dava appuntamento ai telespettatori per una puntata speciale di fine anno nella quale venivano mostrati tutti i filmati più divertenti delle loro trasmissioni dell'anno solare che volgeva al termine. Rubriche come A grande richiesta o Il meglio del... permettevano così di rivedere i filmati più belli.

Mai dire Maik era il demenziale quiz della Gialappa's Band, basato sulla storia dei programmi del trio, in onda dal 24 gennaio 2000 all'8 giugno 2001 su Italia 1.

Prima edizione

La prima edizione, andata in onda dal 24 gennaio al 23 giugno 2000 andava in onda su Italia 1 dal lunedì al venerdì alle 14:30 e, alla presentazione, si alternarono Cologno De Luigi, candido presentatore interpretato da Fabio De Luigi e Mimmo Orientabile, eccentrico conduttore interpretato da Maurizio Crozza; la presenza femminile (presente in tutte le puntate) era invece quella di Ellen Hidding.

Il finto quiz si basava sulle domande riguardanti video degli show del passato della Gialappa's, in primis Mai dire Gol; alle domande dovevano rispondere due concorrenti che rimanevano per una settimana, una donna (sempre la campionessa, che aveva una postazione bella e pulita) e un uomo (sempre lo sfidante, che aveva una postazione sporca e cadente). Chi diventava il vincitore della settimana vinceva un premio-celebrità, ovvero l'onore di sentire il proprio nome citato da un personaggio famoso (molto spesso si trattava di artisti che avevano già collaborato con la Gialappa's) durante una sua esibizione a teatro od in televisione (nel lunedì successivo veniva poi mostrato un filmato che testimoniava questa citazione). La parete dello studio era tempestata delle e-mail che arrivavano in redazione e delle foto delle presunte fidanzate di Cologno, il quale ci provava con tutte le concorrenti.

Le memorabili caratteristiche di Cologno De Luigi erano:

Altra presenza dello show, nelle puntate condotte da Mimmo Orientabile, era quella del Pupazzo Gnappo, interpretato da Ugo Dighero, incaricato di portare Tanta fortuna! ai concorrenti e che raccontava, tra una domanda e l'altra, delle storielle oscene che però lui definiva favolette per bambini. In alcune puntate partecipavano come guest-star anche alcuni comici che avevano già collaborato ai programmi del trio come ad esempio Luciana Littizzetto, che fu presente per un'intera settimana interpretando lo storico personaggio di Sabbry. Il 22 giugno 2000 andò in onda una puntata speciale in prima serata dal titolo Mai dire Maik - Gran Galà in cui per la prima volta furono presenti sia Cologno De Luigi sia Mimmo Orientabile ed il Pupazzo Gnappo con tutti i concorrenti che avevano partecipato alla trasmissione durante l'anno che si alternavano nel rispondere alle domande. La prima serie si concluse il 23 giugno 2000.

Seconda edizione

La seconda serie, in onda dal 7 maggio all'8 giugno 2001, andava in onda come la precedente dal lunedì al venerdì in seconda serata verso mezzanotte sempre su Italia 1 ed era presentata dal Mago Forest affiancato ancora da Ellen Hidding. I concorrenti, in questa serie, erano sempre dei VIP; il campione era sempre Sergio Volpini, personaggio della prima edizione del Grande Fratello divenuto noto come Ottusangolo (sempre per merito dei tre conduttori), mentre nel ruolo di sfidante si alternarono varie show girls come Federica Fontana, Tamara Donà o Martina Colombari mentre il meccanismo del gioco era lo stesso dell'anno precedente. La seconda edizione di Mai dire Maik sancì l'esordio alla conduzione dei programmi della Gialappa's del Mago Forest e, contemporaneamente, la fine del sodalizio con la Hidding.

Mai dire Grande Fratello è stato un programma televisivo condotto dalla Gialappa's Band, in onda dal 28 settembre 2000 al 23 marzo 2009 su Italia 1 e dal 30 marzo 2009 al 1º aprile 2012 su Canale 5. Il programma nasce in concomitanza con l'inizio dell'edizione italiana del Grande Fratello.

Il trio della Gialappa's prende di mira gli inquilini della casa più spiata d'Italia attraverso filmati dalla casa e imitazioni dei comici. La trasmissione venne ideata anche perché in quel periodo Mediaset non deteneva i diritti sui campionati di calcio maggiori, oltre che per sfruttare il grande successo riscosso dal reality show. In questo modo il "trio fantasma" poté sopperire alla scarsità di materiale a disposizione per commentare partite di calcio e fu anche l'occasione di uscire parzialmente dagli usuali canoni, sebbene lo stile adottato possa definirsi sostanzialmente invariato. Quando un concorrente è eliminato, vi è l'accompagnamento musicale del tema di Missing - Scomparso di Vangelis (la stessa musica che accompagnava l'esonero di un allenatore in Mai dire Gol).

Il programma ha reso celebri alcuni concorrenti che hanno partecipato al reality come ad esempio Roberto Mercandalli (il Cumenda), Sergio Volpini (Ottusangolo), Francesco Gaiardelli (Medioman), Katia Pedrotti (Darlavia) e Massimo Brozzi (Orsacchio).

La trasmissione è stata cancellata nel 2014, in concomitanza con l'avvio del Grande Fratello 13, non venendo confermata da Mediaset per motivi economici[11].

Mai dire Grande Fratello & Figli è stato un programma televisivo condotto dalla Gialappa's Band in onda dal 4 ottobre 2004 al 6 marzo 2006 su Italia 1, venendo promosso su Canale 5 dal 14 marzo al 9 maggio 2006. La nuova formula prevede la classica presa in giro del Grande Fratello con la novità dell'aggiunta dei reality del periodo.

Mai dire Reality è stato un programma televisivo condotto dalla Gialappa's Band in onda dal 3 ottobre al 21 novembre 2006 in seconda serata ogni martedì su Italia 1 alle 23:45 per 35 minuti, poi portati ad un'ora.


Il programma è l'erede di Mai dire Grande Fratello & Figli ma in questa versione non è presente il padre del genere in quanto non in onda. I reality presi di mira sono: L'isola dei famosi, Wild West, La pupa e il secchione, Cambio moglie, Unan1mous e Reality Circus. All'inizio di ogni puntata vi è la parodia di Margherita Hack effettuata da Marcello Cesena, all'interno una puntata degli pseudo-reality L'Intelligente e Il Pianeta dei Famosi. Alla fine del programma viene proposto un filmato del passato.
Mai dire Pupa è stato un programma televisivo condotto dalla Gialappa's Band, in onda dal 25 aprile al 7 giugno 2010 ogni domenica in terza serata verso l'una di notte su Italia 1, subito dopo alla puntata de La Pupa e il secchione.


Scritto dal celebre trio insieme ad Enzo Santin, con Viviana Aguzzi come produttore esecutivo, il tema è la satira sulla seconda edizione programma La pupa e il secchione (la prima edizione era già stata bersaglio del trio in Mai dire Reality del 2006).
Mai dire Isola è stato un programma televisivo condotto dalla Gialappa's Band, in onda dal 14 febbraio al 18 aprile 2018 su Italia 1. Il programma va in onda ogni mercoledì in seconda serata e dal lunedì al venerdì alle 19:25 in forma ridotta con la durata di 10 minuti.


La trasmissione vede il trio della Gialappa's continuare a focalizzarsi sui reality prendendo di mira i naufraghi de L'isola dei famosi.
Mai dire Grande Fratello Show è stato un programma televisivo condotto in diretta dalla Gialappa's Band, il Mago Forest e Lola Ponce, in onda dal 24 febbraio al 28 aprile 2009. La trasmissione, in onda ogni martedì dalle 22:10 alle 23:55, prende in giro, come al solito, il reality di Canale 5 oltre a proporre sketch del proprio cast di comici.

Partecipano alla trasmissione Virginia Raffaele (con le imitazioni delle concorrenti del Grande Fratello 9 Cristina Del Basso e Federica Rosatelli e della cantante Malika Ayane), Andrea Di Marco (nell'imitazione di Gerry, concorrente non vedente del Grande Fratello 9, il cantautore Povia, Don Giorgione), Gigi e Ross, Andrea Ceccon e Enrique Balbontin, Fabrizio Casalino (interpretando l'adolescente Mirko, il vescovo negazionista Richard Williamson, il cantautore Gianluca Grignani e il presentatore di Sciccherie, programma dai contenuti lussuosi per soli ricconi), il duo Nuzzo e Di Biase (nel corto Salvate anche il soldato Jimmy e nella parte di un agente immobiliare con cliente al seguito) e Maccio Capatonda e il suo cast con la sua rubrica Speciale cinema.

Uno sketch che riscosse molto successo fu quello di Piccol, che prendeva in giro gli spot pubblicitari della nota catena di supermercati Lidl, presentando offerte di prodotti surreali. Completa il quadro la serie a puntate Terminenzio, parodia di Terminator, con Emilio Gatto e Alessandro Cantarella.

Mai dire Grande Fratello VIP è un programma televisivo condotto dalla Gialappa's Band in onda dal 27 settembre 2017 su Italia 1. Il programma va in onda ogni mercoledì in seconda serata e come striscia quotidiana dal lunedì al venerdì, con la durata di 10 minuti e con il titolo di Mai dire GF VIP Polpette.

Il programma segna il ritorno della Gialappa's Band in Mediaset e in particolare il ritorno alla conduzione di un programma dedicato al noto reality del Grande Fratello dopo oltre cinque anni. La trasmissione ricalca lo stile dello storico Mai dire Grande Fratello, ovvero il commento sarcastico del trio attraverso filmati, su ciò che accade nella casa del reality, i cui inquilini però sono VIP.

Rai dire Sanremo è stata una trasmissione radiofonica in onda dal 26 febbraio 2001 al 21 febbraio 2009 su Rai Radio 2.

Nasce allo scopo di commentare in diretta le canzoni, i cantanti, e tutto ciò che riguarda il Festival di Sanremo nel tipico modo irriverente della Gialappa's. Nata nel periodo in cui la Gialappa's spostava il suo raggio d'azione dal calcio al varietà, la trasmissione venne riproposta ogni anno in occasione della kermesse canora, mettendola in una luce più divertente, e sottoponendo i cantanti a interviste spesso fortemente canzonatorie grazie anche ai collegamenti con il retropalco con diversi inviati. In trasmissione è frequente il contributo di ospiti come Paola Cortellesi, Fabio De Luigi, il Mago Forest, Vittorio Cosma e molti altri protagonisti delle trasmissioni televisive della band spesso protagonisti di varie imitazioni. Dal 2003 un vero e proprio personaggio è diventato Rudy Zerbi, presidente della Sony Music italiana, spesso preda delle prese in giro della Gialappa's, ma anche fonte di numerose anteprime e dietro le quinte sullo svolgimento della kermesse canora. Nel 2005 è andata in onda nelle due settimane antecedenti al Festival, sempre sulle frequenze di Radio 2, Aspettando Rai dire Sanremo, sempre con la Gialappa's.

Numerosi, durante le varie edizioni, i battibecchi con gli artisti: da Mario Venuti a Mango, quest'ultimo protagonista di un'intervista molto polemica, in cui rifiutò arrabbiato l'etichetta di "svolta rock" (peraltro proposta senza intento polemico) per la sua canzone, divenendo così bersaglio di numerosi sfottò. Da ricordare anche i procurati litigi tra Loredana Bertè e il Maestro Beppe Vessicchio.

Nel 2010 la trasmissione è stata cancellata per le decisioni del nuovo dirigente di Rai Radio 2 Flavio Mucciante non andando in onda.

Inviati dal dietro le quinte

Inoltre per vari anni Marco Santin, per alcune delle serate, è stato lui stesso inviato dal Teatro Ariston insieme agli altri inviati.

Tormentoni e iniziative

La trasmissione ha cercato in un modo o nell'altro di portare sempre la radio sul palco di Sanremo attraverso tormentoni, oggetti o altre iniziative con la collaborazione dei cantanti in gara e degli ospiti della kermesse.

Dopo un anno di "silenzio" il trio torna in radio, su RTL 102.5 e anche in televisione su RTL 102.5 TV per seguire la kermesse canora dal 15 al 19 febbraio 2011 e nuovamente tre anni dopo, dal 17 al 22 febbraio 2014.

Nel 2011 l'inviata torna ad essere Flavia Cercato, mentre nel 2014 il trio è affiancato da Gigio D'Ambrosio e Laura Ghislandi.

Iniziative


Nel 2012 i "Gialappi" (senza Carlo Taranto) si spostano sulle frequenze di R101 dove commentano solo la serata finale del 18 febbraio insieme a Flavia Cercato oltre ad uno spazio di due ore ogni pomeriggio, dal 15 al 19 febbraio dove commentano la serata precedente all'interno del programma Stile libero. L'iniziativa di quell'anno fu la scritta "Stile libero" attaccata sulle giacche di Emma, Arisa e Noemi, finaliste dell'edizione.
Mai dire Domenica è stato un programma televisivo condotto in diretta dalla Gialappa's Band e il Mago Forest in onda dal 27 gennaio 2002 al 2 maggio 2004 alle 20:30 in prima serata su Italia 1. Le puntate, come si deduce dal nome della trasmissione, andavano in onda alla domenica. Il programma è l'erede di Mai dire Gol, terminato nel febbraio 2001. Viene ripreso in modo massiccio il format usato nella seconda edizione di Mai dire Grande Fratello grazie anche al ritorno di molti comici e dei loro personaggi di quell'edizione. Ogni edizione si concludeva con una puntata di durata doppia, quindi di due ore.

Il programma cambia denominazione nelle edizioni successive a seconda del giorno di messa in onda:

Mai dire Iene è stato un programma televisivo condotto dalla Gialappa's Band, il Mago Forest e Alessia Marcuzzi in onda dal 26 settembre al 5 dicembre 2004 alle 20:30, in prima serata su Italia 1.

Il programma, fusione dei format di Mai dire Domenica e Le Iene, nacque in seguito alla conduzione speciale dell'ultima puntata in prima serata de Le Iene Show della precedente stagione, andata in onda il 9 maggio 2004, in cui la Gialappa's Band e il Mago Forest affiancarono Luca e Paolo e Alessia Marcuzzi.

I buoni ascolti di quell'esperimento portarono alla realizzazione di un nuovo format, condotto dal consolidato trio umoristico, dal Mago Forest e dalla Marcuzzi, in ogni puntata figurava anche Natalino Balasso nelle vesti di Berto come aiuto-conduttore. Mai dire Iene univa le rubriche tradizionali de Le Iene (ovviamente commentate fuori campo dalla Gialappa's) con gli ingredienti umoristici di Mai dire Domenica (in particolare quelli curati da Forest e dal mago-iena Marco Berry). Mai dire Iene non ebbe il successo di pubblico sperato e l'anno successivo non venne riproposto; la Gialappa's riprese con Mai dire Lunedì e Le Iene tornarono al loro format tradizionale.

Mai dire Candid è stato un programma televisivo condotto in diretta dalla Gialappa's Band, il Mago Forest e Ilary Blasi in onda dal 13 settembre all'11 ottobre 2007 dalle 21:00 alle 23:00, ogni giovedì in prima serata su Italia 1. Il programma vede nuovamente collaborare il cast de Le Iene con la Gialappa's a distanza di tre anni da Mai dire Iene, infatti al termine delle puntate va proprio in onda il programma di Davide Parenti. Tema del programma stesso sono proprio le candid camera, le cui vittime spesso sono presenti in studio, dopo il relativo filmato, per commentarle.
Mai dire Amici è stato un programma televisivo condotto dalla Gialappa's Band con la partecipazione di Diana Del Bufalo in onda dal 9 febbraio al 14 marzo 2011, in seconda serata verso le 23:00, poi spostato verso l'una di notte, su Canale 5.


Questa trasmissione mostra i momenti più divertenti del talent show Amici di Maria De Filippi. Diana Del Bufalo, eliminata dal talent, è l'inviata speciale che “disturba” la prove e fa scherzi a ex colleghi ed insegnanti e mostra lati inediti e mai svelati del talent show. Le puntate andavano in onda durante il periodo del "serale" di Amici, prima il mercoledì e poi, dal 28 febbraio, al lunedì subito dopo ad una loro altra trasmissione, Mai dire Grande Fratello.
Mai dire Gallery è un programma televisivo che mostra alcuni estratti delle vecchie trasmissioni Mai dire... della Gialappa's Band. In onda dal 1º ottobre 2011 su Italia 2 inizialmente il sabato alle 22:00. Da fine febbraio 2012 vanno in onda le nuove puntate il lunedì alle 21:30. Da settembre 2012, il programma si sposta al martedì sempre in prima serata con le nuove puntate. Dal settembre 2013 vanno in onda le repliche delle puntate già trasmesse con l'aggiunta di qualche sketch inedito. La messa in onda ricopre quasi tutta la settimana con l'aggiunta della versione Mai dire Gallery - Pillole, della durata di 10 minuti.
Mai dire Provini è stato un programma televisivo condotto dalla Gialappa's Band in onda dal 21 marzo al 25 aprile 2013 al giovedì in seconda serata verso mezzanotte, su Canale 5.


Il programma mostra i provini più divertenti del talent show Italia's Got Talent e di altri programmi come Passaparola, Grande Fratello, Operazione Trionfo e La pupa e il secchione oltre a sketch presi dalle vecchie trasmissioni di Mai dire....
Rai dire Niùs è stato un programma televisivo condotto dalla Gialappa's Band, il Mago Forest e Mia Ceran in onda dal 13 febbraio al 9 giugno 2017 dal lunedì al venerdi, alle 21:00 su Rai 2.


Il programma è la parodia di un telegiornale dove vengono annunciate le notizie della giornata in chiave comica oltre a proporre divertenti filmati provenienti dal web. Il programma è condotto dai due anchorman, Mago Forest e Mia Ceran, con le voci della Gialappa's in sottofondo. Lo studio è arredato come quello di un vero e proprio TG. Prendono parte anche alcuni inviati tra cui Marcello Cesena nei panni del meteorologo[15].
Mai dire Talk è un programma televisivo condotto dalla Gialappa's Band, il Mago Forest, Greta Mauro e Stefania Scordio in onda dal 29 novembre 2018 al giovedì in prima serata alle 21:25 su Italia 1. 

Il programma è strutturato come un talk show, con opinionisti e ospiti, nel quale si parla di cronaca, ma non viene tralasciato l'aspetto comico che da sempre contraddistingue i programmi di Mai dire.... Il programma è preceduto da un'anteprima, Anteprima Mai dire Talk.

Fanno parte del cast anche vari comici, tra cui Maccio Capatonda (con l'interpretazione di Jerry Polemica e il ritorno dei celebri trailer), Marcello Cesena (con il ritorno di Sensualità a corte e altri nuovi personaggi), Ale e Franz, Raul Cremona, Giovanni Cacioppo, Antonio Ornano, Brenda Lodigiani, oltre alle imitazioni proposte da Max Giusti, Liliana Fiorelli, Francesca Manzini, il duo Le coliche, Francesco Marioni, Michela Giraud, Alfredo Colina, Stefano Rapone e Francesco Frascà. Il programma inoltre segue la web serie I segreti di Valle Hills.

La prima serie di puntate è andata in onda dal 29 novembre al 13 dicembre 2018. La seconda serie è andata in onda dal 10 al 25 gennaio 2019 (con l'ultima puntata in onda al venerdì).

Gli storici programmi di Mai dire... hanno avuto seguito anche al di fuori di televisioni e radio attraverso filmati e raccolte video dei migliori sketch e spezzoni del longevo format della Gialappa's Band.

Nel marzo 2000 nasce www.maidireweb.it, il primo sito ufficiale di Mai dire... voluto dalla Gialappa's, soprattutto per chiarire ai loro fans il fatto che gli altri numerosi siti che nacquero al tempo non avevano nessun tipo di rapporto diretto con il trio comico evitando in questo modo di creare confusione e conseguenze negative di vario tipo. Sul sito erano presenti svariati filmati estratti dalle trasmissioni di Mai dire... ma anche filmati inediti che non venivano mandati in onda ma erano "esclusiva" del web. Era presente anche una chat dove gli utenti potevano interagire. Il sito web poteva essere usato anche per le segnalazioni e richieste del pubblico.

Il progetto tramontò intorno al 2007 quando tutti i filmati presenti sul sito vennero rimossi a causa di un disaccordo tra la Gialappa's e la concessionaria di pubblicità Publitalia che contravvenne ad accordi presi in passato con il trio riguardanti i banner pubblicitari. Obbiettivo dei "Gialappi" era quello di impedire che certi inserzionisti ottenessero spazi pubblicitari sgraditi che potessero danneggiare l'immagine dell'irriverente trio. Dal 2007 non è più il sito ufficiale della Gialappa's Band, venendo poi definitivamente chiuso nel 2008.

Mai dire Show è uno spettacolo teatrale di alcuni dei più importanti comici che hanno preso parte ai programmi di Mai dire..., messo in atto il 21 gennaio 2002 al Mediolanum Forum (all'epoca chiamato Filaforum) di Assago. Lo spettacolo, presentato da Alessia Marcuzzi e la Gialappa's Band, ha visto partecipare Aldo, Giovanni e Giacomo, Paola Cortellesi, Lella Costa, Maurizio Crozza, Fabio De Luigi, Paolo Hendel e Luciana Littizzetto portando in scena i collaudati successi e improvvisazioni. I proventi sono stati devoluti all'associazione umanitaria Emergency di Gino Strada.[16]

Mai dire Story è una raccolta di 2 volumi composti ciascuno da 10 DVD, editi da RTI Mediaset e curati da Fivestore, usciti in edicola tra il 2010 e il 2011 per celebrare i 25 anni della Gialappa's Band. La collana racchiude il meglio delle trasmissioni della Gialappa's Band andate in onda nel corso degli anni, da Mai dire Banzai fino ai più recenti Mai dire... dove è possibile rivedere tutti i personaggi creati dai comici, i filmati e i tormentoni che hanno contraddistinto i programmi del format del trio Santin-Gherarducci-Taranto dei quali molti selezionati proprio da loro. Alcuni DVD sono inoltre arricchiti da contenuti extra, materiale d'archivio e chicche inedite[17], ogni DVD dura 80 minuti.

Mai dire Gol

Mai dire Grande Fratello

Mai dire Domenica

Mai dire Lunedì

Altri progetti
