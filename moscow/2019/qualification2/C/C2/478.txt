
Сквер імені Василя Стуса розташований на розі проспектів Перемоги та Палладіна. Сквер носить ім'я одного з найактивніших представників українського культурного руху шістдесятників, Героя України Василя Стуса.

Сквер займає площу 10 600 м²; облаштована доріжка — 913 м²; зелені насадження  — 10 125 м², дерева  — 104 м², кущі  — 42,5 м²; квітники  — 179 м².

Василь Стус разом з дружиною та сином у 1965–1972 роках жив на вул. Львівській, 62, у Святошинському районі. Згодом під час будівництва транспортної розв'язки над Окружною дорогою його будинок був знесений.[1][2]

2006 року активісти Української народної партії та громадської організації «Зелений світ» на чолі з Віктором Ткаченком ініціювали створення скверу на пр. Перемоги, 119–121 неподалік від Стусового будинку і місця зруйнованого Миколаївського храму.

Проте ділянку продали під забудову й у березні 2009 року почали спилювати «Стусові сосни»[3], що спричинило громадські протести. У травні відкрили пам'ятний знак Стусу. Зрештою, після мирової угоди між міськрадою та забудовником, а також родиною Стуса і громадськістю запропонували через дорогу нову ділянку, яку ще влада не продала.[2]

26 лютого 2010 року Київська міська рада ухвалила рішення про присвоєння скверу імені Василя Стуса.

25 квітня 2015 року активісти висадили 100 дерев, але 7 травня саджанці викрали зловмисники.[4]

26 травня 2015 року напередодні Дня Києва відбулось відкриття скверу. На урочистостях мер Києва Віталій Кличко зазначив:

«Сьогодні ми відкриваємо сквер імені Василя Стуса, Героя України, видатного поета. Василь Стус мріяв, що наша країна буде незалежною, успішною та робив усе для наближення цієї мети. І ми маємо вшановувати пам'ять таких видатних українців-патріотів… Ми робимо Київ містом парків і скверів, а не МАФів. Щоб у цьому місті було комфортно і кожному киянину, і кожному гостю столиці».[5]
У відкритті взяли участь дружина Василя Стуса Валентина Попелюх і його сестра Марія, переселенка з Донецької області.[6]

Пам'ятник на місці будинку на пр. Перемоги, 119, де мешкав В.Стус

Урочисте відкриття скверу

Мер Києва В.Кличко вручає квіти дружині Стуса Валентині Попелюх (ліворуч) і його сестрі Марії

Схема скверу

