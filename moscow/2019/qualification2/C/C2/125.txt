
Crash! Boom! Bang! è il quinto album in studio del duo pop svedese Roxette, pubblicato nel 1994.

L'album Crash! Boom! Bang! ha sonorità pop rock ed è stato registrato tra Capri, Londra e Stoccolma. È stato anticipato dal singolo Sleeping in My Car, presentato sia agli MTV European Music Awards di Berlino che al Festivalbar. Il video di tale brano ha ricevuto una heavy rotation dal canale musicale italiano Videomusic, che lo ha nominato "Video della Settimana". Sulla stessa emittente, poco prima dell'uscita dell'album, è stato mandato in onda uno speciale in cui venivano intervistavati Marie Fredriksson e Per Gessle, a proposito della loro carriera e del disco.

Nel 2009 le 15 canzoni dell'album Crash! Boom! Bang!, secondo il sito ufficiale, sono state pubblicate in una versione rimasterizzata insieme ad Almost Unreal, Crazy About You, b-side del singolo You Don't Understand Me del 1995, e See Me, b-side del singolo Salvation, pubblicato nel 1999. Anche se Crazy About You e See Me sono state pubblicate come b-side in singoli diversi e a distanza di anni, fanno comunque parte degli outtakes dell'album Crash! Boom! Bang!. Nella versione digitale dell'album (tramite ITunes) sono reperibili anche "Better Off on Her Own" già pubblicata come b-side nel singolo "Stars" del 1999, e "Always Breaking My Heart" accreditata e pubblicata anche da Per Gessle come b-side nel singolo "Do You Wanna Be My Baby?" nel 1997 e riproposta nella riedizione in 2 CD del suo album The World According to Gessle.

Crash! Boom! Bang! è il nome del tour mondiale che il duo pop svedese Roxette ha intrapreso tra il 1994 e il 1995, in supporto al quinto album registrato in studio Crash! Boom! Bang!.

