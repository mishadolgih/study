
Tusen svenska klassiker är en svensk facklitterär bok, utgiven 2009 på förlaget Norstedts. I boken har fyra författare, Jan Gradvall, Björn Nordström, Ulf Nordström och  Annina Rabe, sammanställt 1 000 svenska  böcker, filmer, skivor och TV-program från 1956–2009 som de anser vara klassiker.[1]

Boken tog författarna två år att sammanställa.[2]

I tidningen Expressen fick boken ett blandat mottagande. Recensenten Gunilla Brodrej skrev "Och visst är det kul läsning. Man kollar igenom 70-talet, som en gammal skolkatalog, jajustdet hon, jajustdet han. Men urvalet? Populärmusiken? När det nu nästan bara handlar om skivor spelbara i P3? Nej, inte ens då är urvalet klockrent. Man intresserar sig för Andreas Johnsons lilla cd-singel Glorious 2007, men ignorerar Salem Al Fakirs grammisdränkta full-cd This Is Who I Am. Samma gamla mediecoola hackordning. Boken återspeglar hajperna, eller helt enkelt det som den företrädesvis manliga kritikerkåren gillat. Bland de citerade recensenterna är männen kraftigt överrepresenterade."[3]

I tidningen Smålandsposten mottog Tusen svenska klassiker övervägande positiv kritik. Recensenten Andreas Westergren berömde författarnas kärnfulla och informativa texter samt deras känsla för kuriosa "som man inte visste att man behövde veta." Recensenten tyckte emellertid att författarna gått till överdrift när de jämförde Broder Daniels framförande av "Shoreline" i Sen kväll med Luuk med The Beatles dito av "All You Need Is Love". Westergren påpekade dock att  "det är ändå en parentes i en bok som till allra största del är sprängfylld med folkbildning av finaste sort."[4]

