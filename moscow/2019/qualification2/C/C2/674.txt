
Ernst Stavro Blofeld är en fiktiv person i James Bonds värld. Han är ledaren av den onda terroristorganisationen S.P.E.C.T.R.E. och James Bonds ärkefiende. Karaktären skapades av Ian Fleming med flera (se kommentarerna om boken Åskbollen).

Ernst Stavro Blofeld föddes den 28 maj 1908 (samma datum som Ian Fleming) i Gdynia. Hans far var polack och hans mor grekinna. Blofeld gick på universitetet i Warszawa där han studerade ekonomi och politisk historia. Han studerade senare på Warszawas tekniska institut till ingenjör.

Blofeld dök först upp i boken Åskbollen (1961), som ledare för den internationella brottsorganisationen S.P.E.C.T.R.E. Efter att ha misslyckats med att utpressa världen med hjälp av två atombomber, splittrades S.P.E.C.T.R.E. och Blofeld blev tvungen att försvinna. 

Han lyckades hålla sig undan i över ett år innan James Bond hittade honom igen, då i Alperna, i färd med att sprida ett nytt biologiskt vapen i Storbritannien – se I Hennes Majestäts hemliga tjänst. Då hade han hunnit plastikoperera sig för att kunna söka titeln greve de Bleuville, och gifta sig med Irma Bunt. Planen misslyckades men både Blofeld och Bunt hann fly och döda Bonds fru, Tracy.

Året därpå (i boken Man lever bara två gånger) återfann japanska spioner Blofeld och Bunt i deras Dödens trädgård, där de uppmuntrade deprimerade japaner att begå självmord. Bond som befann sig i Japan av en slump kände igen Blofeld, och tog sig till Blofelds slott, där han dödade Blofeld med hjälp av en vulkan. Bunt däremot hann åter att fly och återkom med nya planer i böckerna av John Gardner.

Blofeld är utan tvekan den skurk som har varit med i flest Bond-filmer. Han uppträder vanligtvis tillsammans med en vit angorakatt, och i de första filmerna utan att visa ansiktet. Första gången hans ansikte syntes var i filmen Man lever bara två gånger.

(Dessutom förekom Blofeld i nyinspelningen av Åskbollen: Never Say Never Again, 1983.)

Av upphovsrättsliga skäl nämns aldrig Blofelds namn i Ur dödlig synvinkel, men angorakatten, det skalliga huvudet och det dolda ansiktet (likt de första filmerna) antyder att det är Blofeld som sitter i rullstolen.

Skådespelare som har spelat Blofeld i filmerna:

I filmerna varierar Blofelds utseende och personlighet rätt mycket eftersom skådespelarna byts ut. Exempelvis finns varken Blofelds ärr i I hennes majestäts hemliga tjänst eller Diamantfeber, och i I Hennes Majestäts hemliga tjänst har han tagit bort sina örsnibbar för att kunna få grevetiteln, men i Diamantfeber är de tillbaka, tillsammans med skallen full med grått hår. Det stämmer med Blofeld från Flemings romaner, där han byter personlighet och utseende för att gömma sig från Bond.

I böckerna har Blofeld vissa moraliska betänkligheter. I Åskbollen får han reda på att en gisslan som S.P.E.C.T.R.E. tagit för att skaffa pengar har blivit utsatt för sexuella övergrepp. Då straffar Blofeld den ansvarige och lämnar tillbaka gisslan och halva lösesumman – så att S.P.E.C.T.R.E. skulle bli känt för att hålla sitt ord.

