
Amy Linnéa Deasismont, tidigare med artistnamnet Amy Diamond, född 15 april 1992 i Norrköping[1], är en svensk popsångare, skådespelare och programledare. Hennes genombrott kom i början av 2005 vid tolv års ålder med låten "What’s in it for Me", som blev en stor hit i Skandinavien 2005 och höll sig på topplistorna i fyra månader. Hon har givit ut fem album, och har också gjort många TV-framträdanden.[2][3]

Hennes största hitlåtar hittills har varit låtarna "What’s in it for Me", "Welcome to the City", "Champion", "Shooting Star", "Don't Cry Your Heart Out", "Big Guns", "It Can Only Get Better", "Is it Love?" och "Thank You", vilken slutade på åttonde plats i den svenska Melodifestivalen 2008. År 2009 var hon med igen, med låten "It's My Life", men gick inte vidare till final. "What’s in It for Me" var en hit i Danmark, Norge och Finland, och var den mest spelade låten i Polen 2005.

Deasismont har spelat i SVT:s serie De drabbade och hon gjorde rollen som isprinsessa i SVT:s julkalender Lasse-Majas detektivbyrå 2006. Den 28 november 2007 släppte hon sitt tredje album Music in Motion. Den 19 november 2008 släpptes Deasismonts julalbum En helt ny jul. Det innehåller julsånger som "Gläns över sjö och strand" och "Jul, jul, strålande jul", men även nyskrivna låtar finns med. Hon medverkade som yngsta deltagare i Körslaget 2009 med en egen kör ifrån Jönköping. Den 16 januari 2011 tog hon över som programledarrollen för hundprogrammet Bulldogg i Barnkanalen.[4]. Under januari 2017 sändes ett avsnitt av Fångarna på fortet där Amy medverkade i röda laget.

Deasismonts far är britt, medan modern är svensk. När hon var tio månader gammal flyttade familjen till England och därför var engelska det första språket Deasismont lärde sig. När hon vid 4 års ålder flyttade tillbaka till Sverige bosatte sig familjen i Jönköping.

Deasismont började med konståkning som en hobby när hon var sex år gammal. Hon har vunnit flera guldmedaljer och ett silver i distriktsmästerskapen i konståkning. Hon gick också i en dans- och teaterskola, och deltog i teater- och TV-produktioner som gav henne erfarenhet av att uppträda inför publik..[5]

Hon började tidigt att sjunga. Sedan hon börjat med musik blev det för mycket att samtidigt hålla på med konståkning, så hon blev tvungen att välja och valde musiken. Ett av hennes första offentliga framträdanden var när hon var sju år på talangtävlingen Småstjärnorna sommaren 1999. Hon klädde sig som Belinda Carlisle och framförde låten Heaven is a Place on Earth vilket gav henne tredje plats i tävlingen. År 2004 deltog hon i många talangtävlingar som Minimelodifestivalen i Jönköping och TV4:s Super Troupers, där hon vann sin deltävling. Hon sjöng också med Helges All Stars[6] med Alice Svensson, Zara Larsson och de tre systrarna Molly, Frida och Mimmi Sandén. I mitten av 2004 vann hon radiostationen Mix Megapols talangtävling, där första pris var att få spela in en singel.[7]

Deasismont är utbildad frisör vid John Bauergymnasiet i Jönköping.

Deasismont slog igenom i början av 2005 med låten "What’s in it for Me", och samma år hade hon även hitlåtar som "Welcome to the City", "Shooting Star" och "Champion", som var det svenska friidrottslandslagets officiella VM-låt för VM i friidrott 2005 i Helsingfors. "What's in it for Me?" var den första av dessa som blev en hitlåt även i Sveriges grannländer Danmark, Norge och Finland. "What’s in It for Me" blev även en hit i de baltiska staterna, och i Polen var den den mest spelade låten under hela sommaren 2005.

Deasismont nominerades till pris vid flera galor 2005: Grammis (tre kategorier[8]: Årets pop kvinnlig, Årets nykomling, Årets låt), Rockbjörnen, NRJ Awards, Nickelodeon Kids Choice Awards och Nordic Hit Music Awards. Hon tog hem pris i Nordic Hit Music Awards (som yngsta artist någonsin), NRJ (även här som yngsta artist) och Nickelodeon. Hon är den yngsta artist som någonsin nominerats till en Grammis. Under en sommar medverkade Amy Diamond i åtta talangtävlingar och vann sju av dem.[7] Hon medverkade 11 år gammal i TV 4:s Super Troupers, där hon vann sin delfinal, och som åttaåring i Småstjärnorna, där hon kom trea.

I maj 2006 kom andra albumet: Still Me, Still Now som sålde guld redan innan det hade släppts. Från albumet har singlarna "Don’t Cry Your Heart Out", "Big Guns" och "It Can Only Get Better" släppts. I mitten av år 2006 var hon på turné med Diggiloo. På hennes tredje album Music in Motion som släpptes i november 2007 har låtskrivare som Max Martin och Alexander Kronlund (som skrivit bland annat "Lucky" till Britney Spears) skrivit låtar till Deasismont. Hon har även skrivit kontrakt för ytterligare tre skivor och en samlingsskiva. Dessutom lär det komma en hel del singlar till, av de hits som kommer på albumen.

Förutom sina egna låtar, som är på engelska, har Deasismont uppträtt med flera andra låtar, som den franskspråkiga sången "Non, je ne regrette rien", som i originalet framförs av Édith Piaf. Andra sånger är "Mamma Mia" (på svenska), "Sång till friheten" med flera. I mitten av 2006 blev hon framröstad av tidningen Aftonbladets läsare till "Sommarens turnédrottning" och i början av 2007 blev hon framröstad till "Årets artist" 2006 av tidningen Tove.

Deasismont framförde låten "Thank You" i den första deltävlingen i Melodifestivalen 2008 den 9 februari 2008 i Göteborg. Låten röstades direkt fram till finalen i Globen i Stockholm den 15 mars 2008. Väl i final slutade bidraget på åttonde plats. I Melodifestivalen 2009 gick melodin "It's my life" vidare från deltävling 2 i Skellefteå Kraft Arena till andra chansen, där den slogs ut. År 2014 medverkade Deasismont i Minimello 2014 där hon sjöng sången Livet ut.[9]

Den 26 december 2009 hade musikalen Alice i Underlandet, med Deasismont i titelrollen, premiär på Maximteatern i Stockholm.[10][11]

2015 långfilmsdebuterade hon i en av huvudrollerna som konståkerska (under sitt födelsenamn) i Susanna Lenkens internationellt flerfaldigt prisbelönta långfilm Min lilla syster och fick för den mycket lovord i media.[12][13] Inför Guldbaggegalan 2016 nominerades hon i kategorin Bästa kvinnliga biroll för sin insats i filmen.[14]

