
Bert Gustav Tommy Körberg ['ɕœ:r-], tidigare Thuresson,[1][2] född 4 juli 1948 i Skellefteå i Västerbotten, är en svensk sångare och skådespelare.

Redan som barn hade Tommy Körberg lokala uppträdanden och var solist i kör. Den stora debuten kom år 1968 med albumet Nature Boy, som gav honom en Grammis som "Årets Nykomling". 1969 var han med i Eurovision Song Contest med låten Judy Min Vän och året därpå fick han sina stora hits med låtarna Drömmen om Elin och Som en bro över mörka vatten. 

Under 1970-talet var Körberg medlem i banden Solar Plexus och Made in Sweden och även i föreställningar som Mahagonny, Svea Hund på Göta Lejon och filmen Ronja Rövardotter. Senare etablerade Tommy Körberg sig inom musikal där han fick roller i exempelvis Les Misérables, Sound of Music, Chess och Rivierans guldgossar. Han har också vunnit priser, exempelvis Guldmasken (1991), Karl Gerhards hederspris (1995) och Cornelis Vreeswijk-stipendiet (2012).

Tommy Körberg föddes 1948 i Skellefteå i norra Västerbotten. Hans mor Märta – eller Marta[3][4] alternativt stavat Martha[5] – Bengtsson (född 1929, död 1999 som Märta Körberg,[6]) var en ogift 18-åring.[7] Efter en komplicerad förlossning nöddöptes Körberg på sjukhuset och modern lämnade kort därefter[8] bort honom till ett fosterhem i Bjursele under cirka sex månader.[9][5] Då hans familj uppfattade att han behandlades illa där,[8][10] hämtades han hem av sina morbröder och bodde en tid hos sina morföräldrar i Odensala i Uppland.[11]

Då Tommy Körberg var fem år gifte modern sig och han fick flytta hem till henne.[10] Familjen bodde då på Skånegatan 59 i Stockholm; modern var en "Nalenböna" och sjöng i kabarén där, medan styvfadern var gitarrist. Familjen flyttade därefter till Blekinge, där styvfadern öppnade en instrumentverkstad[8] i Ronneby.[12] Familjen bodde i en lägenhet på Ågårdsgatan 17 i Ronneby, nära Brunnsvallen. Tommy Körberg började i folkskolan i Ronneby och modern blev receptionist på kurhotellet Ronneby Brunn. Dottern till hennes chef där lät senare uppkalla en scen efter Tommy Körberg.[13] Makarna skilde sig då Tommy Körberg var i tioårsåldern[8]  Han konfirmerades den 19 maj 1962 i Heliga Kors kyrka i Ronneby.[14] Styvfadern, som hette Georg, var enligt Körberg gitarrist, men alkoholiserad och polioskadad.[15]

Tommy Körberg, som då fortfarande hette Thuresson, fick två halvsyskon, Anne-Mi (1955–99) och Rose Marie ("Rosa", född 1961).[16] Modern träffade därefter Ingvar Körberg, som hon gifte sig med. Han adopterade alla tre barnen och familjen flyttade till en bostad vid hans arbetsplats som lärare[8] på Nordens Folkhögskola på Biskops-Arnö i Uppland.[7][17] Makarna Körberg skildes i mars 1978.

Sin biologiske far Olle, som var begravningsentreprenör[8], hade hade han ingen kontakt med under uppväxten. Först efter 39 års ålder hade de sporadiska kontakter.[1] Han träffade fadern för första gången då denne dök upp vid Körbergs bröllop 1988.[18]

I Ronneby debuterade Tommy Körberg i femårsåldern på "Brunnskvittret" vid Ronneby Brunn med att sjunga Gunde Johanssons Torparevisan. Det första gaget var ett par askar Tutti-Frutti.[19] Körberg fortsatte sin artistkarriär med att återkomma till Ronneby brunnspark med nya sånger.[20]  Under skoltiden debuterade Tommy Körberg i ABF:s manskör i Ronneby, som tog in sin yngste sångare någonsin. Man ställde honom längst fram eftersom han var kortast och dessutom skulle sjunga solo. Bland annat sjöng han den ryska folksången Entonigt ringer den lilla klockan. Gaget var då 75 kronor.[21]

Efter avslutad skolgång bildade han gruppen Bootleggers i Enköping.[22] Så småningom bytte de namn till Maniacs och hamnade tillsammans med Michael Johansson på den svenska topplistan med Somebody's Taken Maria Away som Tom & Mick & Maniacs från år 1967.[23] Tom & Mick & Maniacs var då en unik grupp med sina dubbla sångare (varav den ena var Tommy Körberg). 1969 gjorde Körberg solodebut med albumet Nature Boy. Samma år deltog han i Melodifestivalen och vann med låten Judy min vän. Vid Eurovision Song Contest 1969 i Spanien kom han på delad 9:e plats.

Under 1970-talet lämnade han popmusiken och var medlem i de mer experimentella grupperna Solar Plexus (1972) och Made in Sweden (1975), där han sjöng jazzrock.[24] Han skrev dock även musiken till ett av bidragen i Melodifestivalen 1972, Krama mig och dansa. Körberg debuterade som skådespelare 1973 i Bertolt Brechts Mahagonny,[25] och som vissångare samma år.[24] År 1976 deltog han i Hasseåtages Svea Hund på Göta Lejon, på Dramaten 1977 i Den kaukasiska kritcirkeln och 1978 spelade han Röde Orm i en musikal på Malmö stadsteater. På 1980-talet var han bland annat med i en föreställning med Jacques Brels sånger, tillsammans med bland andra Evabritt Strandberg. På film medverkade han 1984 i Ronja Rövardotter.

Under 1980- och 1990-talen etablerade han sig som musikalartist och har bland annat medverkat i Animalen (1982), Les Misérables (1990), Sound of Music (1995–1997). I rollen som Lustigs-Per i Skinnarspelet i Malung spelade Körberg i 14 somrar från 1983. Från 1980-talet har han sjungit jazz i Tolvan Big Band.[26] Han ställde åter upp i Melodifestivalen 1988, med låten Stad i ljus, som han vann med. Vid den internationella finalen, Eurovision Song Contest 1988 i Dublin, kom han på 12:e plats. I sina egna föreställningar och skivor har han arbetat mycket tillsammans med Stefan Nilsson och bland annat sjungit visor av 
Carl Michael Bellman (1993), Jacques Brel (1982) och Birger Sjöberg (1973). År 1993 debuterade Tommy Körberg även som psalmsångare.[24]

Redan i den första konsertversionen av Björn Ulvaeus, Tim Rice och Benny Anderssons musikal Chess sjöng han den manliga huvudrollen Anatolij Sergievskij och spelade samma roll i originaluppsättningen i London 1986–1989. Åren 2002–2004 spelade han åter rollen som Anatolij i den svenska uppsättningen på Cirkus i Stockholm. Efter att ha varit gästartist under några av Benny Anderssons Orkesters turnéer blev han 2005 medlem av sällskapet tillsammans med bland andra Helen Sjöholm.

År 2008 spelade han den ena huvudrollen i musikalen Rivierans guldgossar på Cirkus i Stockholm, där han tog över efter Loa Falkman. År 2009 spelade Körberg professor Henry Higgins i My Fair Lady, på Oscarsteatern i Stockholm mot Helen Sjöholm, som gjorde Eliza Doolittles roll. Säsongen 2009/2010 medverkade han tillsammans med Meg Westergren, Björn Ranelid, Kjell Bergqvist och Siw Malmkvist i SVT1:s Stjärnorna på slottet, där Körberg var huvudperson i det sista programmet av fem. Hösten 2010 släppte Körberg soloalbumet Songs for Drinkers and Other Thinkers.

År 2011 medverkade Körberg som sångcoach tillsammans med Danny Saucedo och Pernilla Andersson i TV-programmet True Talent.

I oktober 2012 kom Körberg ut med sina memoarer Sjung tills du stupar, som han berättat för Klas Ekman.[27] En CD-skiva med samma titel som memoarerna kom i november 2012. Den innehåller bland annat låten "Mitt liv". I självbiografin berättade Körberg bland annat om sitt personliga förhållande till bruk och missbruk.[28]

Tommy Körberg deltog med gruppen Ravaillacz i Melodifestivalen 2013 med låten "En riktig jävla schlager".[29] Gruppen deltog i den tredje deltävlingen och gick där vidare till finalen.[30]

Under hösten 2018 spelar Tommy Körberg huvudrollen i pjäsen "Lola" på Cirkus Skandiascenen i Stockholm. Pjäsen är en musikalisk monolog "om längtan, rädsla, utanförskap och vad det gör med en människa".[31] framarbetad av Körberg och Sunil Munshi.[32]

Körberg bor numera med sin familj i en lägenhet på Danviksklippan i Stockholm. Han har varit gift tre gånger.[33] År 1988 gifte sig Körberg första gången med engelskan Amanda Waring[34] och var andra gången gift 1994–2005 med norskan Kirsti Skavberg Roaldsen (född 1956).[35][36]. Han gifte sig för tredje gången den 14 juli 2007 i Trosa med Anne-Charlotte Nilsson (född 1969).[37][38][39]

Tommy Körberg har sonen Anton Körberg (född 1977) tillsammans med Anki Lidén. I andra giftet har han sonen Erlend Körberg (född 1996). Dottern Elvira (född 2009) har Körberg i tredje giftet.

Han har offentligt talat om att han var en frånvarande pappa till Anton Körberg. [40]

Körbergs syster Anne-Mi dog 1999 av ett autoimmunt tillstånd, som delvis berodde på Sjögrens syndrom. 1995 berättade hon och Körberg om sjukdomen och skapade med familjen en fond till forskning vid Karolinska institutet. Den utlösande faktorn för sjukdomen finns i en defekt gen.[41]

Secret Garden

Arn 2

Musikaler

Julsamlingar

Blandat

