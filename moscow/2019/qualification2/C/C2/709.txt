
Fabio Morici (Roma, 1º settembre 1978) è un attore e autore italiano.

Come attore si forma frequentando laboratori e stage tenuti da insegnanti come Michael Margotta (fondatore dell'Actor's Center), Francesca Viscardi, Doris Hicks.
Come autore frequenta invece il corso di formazione per sceneggiatori RAI/Script, fondato dalla Dino Audino Editore in collaborazione con Rai Fiction.
Muove i primi passi della sua carriera nel teatro, dopo essere stato notato in un provino dal regista e attore Marco Falaguasta, direttore artistico del Teatro Testaccio, dove debutta nei primi anni 2000.
Partecipa come attore alla seconda edizione del talent show Amici di Maria De Filippi. Nel frattempo, si laurea in Scienze della Comunicazione a La Sapienza di Roma.
Negli anni a seguire, lavora come autore e conduttore per la radio e per la televisione. Dal 2008 inizia la collaborazione col programma di approfondimento cinematografico Effetto Notte, in onda su TV2000, che durerà fino al 2013. Dall'estate del 2009 in poi, gli viene affidata la presentazione del Lucania Film Festival.  Nel 2010, pubblica il suo saggio La sitcom, un manuale sulla scrittura della situation comedy. Nello stesso anno comincia lag sua collaborazione con Lillo e Greg, come autore e attore di strisce comiche per il programma radiofonico Sei Uno Zero, in onda su Radio 2.

L'alternanza tra il lavoro dell'attore e quello dello scrittore continua a caratterizzare il suo percorso artistico. Nel 2013 pubblica il romanzo Appena il tempo di andar via.  Nella stagione 2012/2013, ricopre il ruolo del guardiacoste Massimo Schintu, uno dei personaggi fissi della serie tv in 12 puntate L'isola, di Alberto Negrin, in onda nel prime time di Rai 1. Nel frattempo lavora come sceneggiatore di sitcom per Rai Due.  Sempre nello stesso periodo, ottiene il ruolo di Giovanni Mosca, nel film evento di Ettore Scola Che strano chiamarsi Federico, un racconto biografico su Federico Fellini. Il film viene presentato "Fuori Concorso" alla settantesima Mostra Internazionale d'Arte Cinematografica di Venezia, il 6 luglio 2013. Alla proiezione prende parte anche il Presidente della repubblica Giorgio Napolitano.

Nel 2014 entra nel cast del cortometraggio Sonderkommando diretto da Nicola Ragone, con la fotografia di Daniele Ciprì e con Silvia Scola come co-sceneggiatrice: il corto vince il Nastro d'argento 2015.

Continua, sempre parallelamente, la sua attività di scrittore e, nel 2016, esce il suo saggio Alejandro González Iñárritu - Metafisica e Metacinema[1], un viaggio nella filmografia del regista Alejandro González Iñárritu due volte Premio Oscar, tra letteratura, poesia, matematica, fisica, filosofia e metafisica: da Amores Perros a Revenant, passando per 21 grammi, Babel, Biutiful e Birdman.

Sempre nel 2016, firma come autore il nuovo progetto di Rai Uno per l'alfabetizzazione digitale, Complimenti per la connessione, scritta insieme a Marco Diotallevi e Nino Frassica, protagonista della serie. La serie è un successo è viene confermata per una seconda stagione.

Il 2017 è l'anno del ritorno in tv, tra i protagonisti della sitcom Realbook, di Stefano Disegni, in onda il sabato notte su Rai Uno, per 12 episodi.[2] 
Sempre nel 2017, viene ultimata la scrittura del film Nove lune e mezza, di cui Morici firma soggetto e sceneggiatura assieme a Michela Andreozzi (che è anche regista e co-protagonista del film), e Alessia Crocini. Nel cast principale ci sono Claudia Gerini, Giorgio Pasotti, Lillo Petrolo e Stefano Fresi. Il film è uscito nelle sale nell'ottobre 2017.[3]

