
Maldiverna, formellt Republiken Maldiverna[1] (divehi: ދިވެހިރާއްޖޭގެ ޖުމްހޫރިއްޔާ, Dhivehi Raa'jeyge Jumhooriyya) är en östat i norra Indiska oceanen som består av 26 atoller med 1 192 öar varav 200 är bebodda. Befolkningen är cirka 300 000 personer. Huvudstaden och huvudön heter Malé och hade 2014 en befolkning på cirka 133 400 invånare.[7]

Maldivernas öar började koloniseras omkring 400 f. Kr. De första invånarna var sannolikt dravider från södra Indien. Några hundra år senare övertogs öarna troligen av folk från Ceylon. År 1153 konverterade befolkningen från buddhism till islam på order av den dåvarande kungen. Maldivierna ser införandet av islam år 1153 som hörnstenen i landets historia. Den sunnitiska riktningen inom islam är statsreligion.[8] Under de följande 800 åren var öriket ett ärftligt sultanat med undantag för åren 1558-1573 då Portugal styrde över öarna.

Maldiverna har i äldre tid fungerat som den huvudsakliga källan för kaurisnäckor, som då användes som valuta i Asien och delar av Östafrikas kustområden, vilket gjorde ögruppen till en viktig ekonomisk aktör i området. Maldiverna har också historiskt haft en strategisk betydelse på grund av dess läge på de stora havsvägarna på Indiska oceanen. Landets närmaste grannar, Sri Lanka och Indien, har båda haft kulturella och ekonomiska band med Maldiverna i århundraden. Även om Maldiverna till namnet var under portugisiskt, nederländskt och brittiskt inflytande efter 1500-talet, fick landet styra sig själva under en lång rad sultaner och sultanor.

1887 blev Maldiverna ett Brittiskt protektorat vilket det var fram till 1965 då landet blev självständigt. Storbritannien, som var Maldivernas sista kolonialmakt, behöll en flygbas på ön Gan i den sydligaste atollen till 1976. När britterna gav sig av 1976 uppstod spekulation om flygbasens framtid. Sovjetunionen efterfrågade att få använda den, men Maldiverna vägrade. 1968 avskaffades sultanatet.[9]

Den största utmaningen för landet under det tidiga 1990-talet var behovet av snabb ekonomisk utveckling och modernisering, med tanke på dess begränsade resurser som främst bestod av fiske, jordbruk och turism. Det fanns också en oro över att havsnivån befarades stiga, vilket skulle vara katastrofalt för de lågt belägna korallöarna. I början av 2000-talet framkom dock att havsnivån hade sjunkit under de föregående årtiondena.[10]

Flaggans röda bakgrund symboliserar blodet som flutit under frihetskampen. Grönt är islams heliga färg, som tillsammans med månskäran betyder fred och rikedom.

Maldiverna består främst av atoller av korallrev som har bildats omkring topparna av en vulkanisk djuphavsrygg, Maldiverryggen.

Utsträckningen i nord–sydlig riktning är 820 km, och i öst–västlig riktning 130 km. Närmaste fastland är sydligaste Indien.

De flesta öarna når inte mer än knappt två meter över havsytan och riskerar att översvämmas om världshaven skulle stiga till följd av växthuseffekten.[9] Maldiverna är världens plattaste land, med en maximal naturlig höjdnivå över havet på 2,3 meter. Under det senaste århundradet beräknas havsnivån ha stigit med 20 centimeter.[11]

En tsunami i Indiska oceanen under 2004 gjorde att stora delar av Maldiverna täcktes av havsvatten, vilket gjorde många hemlösa. Efter katastrofen planerar många kartritare att rita om kartorna över öarna eftersom de har förändrats. [källa behövs]

Maldivernas internationella flygplats finns på ön Malé.

Följande inrikesflygplatser finns:

Maldiverna har ett jämnt monsunklimat med två årstider: Nordostmonsunen och sydvästmonsunen. Nordostmonsunen som pågår från november till mars gör vädret soligt och torrt. Sydvästmonsunen som pågår från maj till september gör vädret regnigt. Under april och oktober sker en gradvis växling mellan de två monsuntyperna.

Maldiverna har 26 naturliga atoller vilka är indelade i 20 administrativa atoller (distrikt) och en stad. Det minsta distriktet [förtydliga]utgörs av bara en enda ö, som dock är Maldivernas största ö. Distrikten Gaafu Alif och Gaafu Dhaalu har varsin halva av Huvaduatollen, som är världens största [förtydliga].

Huvudstaden Malé ligger på ön med samma namn och utgör en egen administrativ enhet trots att det geografiskt ligger i distriktet Kaafu.

Varje administrativ atoll administreras av en atollhövding (Atholhu Veriyaa) som utses av presidenten. Atollhövdingar styr enligt presidentens order. Varje ö styrs av en öhövding, som även denna utses av presidenten. Öhövdingens överordnade är atollhövdingen.

Maldiverna är en republik inom Samväldet där presidenten är regeringschef och utser sitt kabinett. Parlament heter majlis och är ett enkammarparlament med femtio ledamöter som väljs på fem år. Två manliga ledamöter från varje atoll väljs direkt i val med allmän rösträtt. Åtta ledamöter utses av presidenten. Presidenten väljs i slutet val av parlamentet Majlis för en mandatperiod på fem år. Parlamentets val måste sedan godkännas i en nationell folkomröstning.

Maumun Abdul Gayum var landets enväldige president 1978-2008. Men 1998 genomfördes en ändring i landets konstitution som gjorde det möjligt för fler än en kandidat att ställa upp i presidentvalen, vilket inte tidigare varit fallet. Men trots detta lyckades Gayum, om än med starka anklagelser om valfusk, hålla sig kvar vid makten.[13] Maldiverna har de senaste åren utvecklats i demokratisk riktning, 2005 tilläts politiska partier, och i augusti 2008 fick landet en demokratisk författning.[14] I presidentvalet 2008 utmanades Gayum därmed av fem motkandidater. Ingen av kandidaterna fick över 50 procent av rösterna i första valomgången, varpå en andra valomgång hölls, där Gayum ställdes mot den starkaste oppositionsledaren Mohamed Nashid, från Maldiviska demokratiska partiet (MDP). Nashid gick till slut segrande ur valet och blev därmed landets nye president.[13]

Eftersom parlamentet, även efter att Mohamed Nashid tillträtt som president, dominerats av Gayums parti kom Nashids styre att präglas av ständiga regeringskriser och politiska motsättningar. Nashid beordrade i januari 2012 gripandet av den korruptionsanklagade domaren Abdulla Mohamed. Detta ledde till sammandrabbningar i huvudstaden Malé mellan gatudemonstranter för och emot presidenten samt mellan polis och militär.[15]

Den 7 februari 2012 tvingades Nashid avgå under vapenhot vilket ledde till nya demonstrationer. Arga anhängare till den avgående presidenten intog polisstationer och andra myndighetsbyggnader. Armén svarade med tårgas och batonger och intog landets näst största stad Addu, dit oroligheterna spridit sig.[16]

Maldivernas försvarsmakt, "Maldives National Defence Force" (MNDF), är en yrkesarmé som består av fem tjänstegrenar: kustbevakningen, infanteriet, brandförsvaret, logistikorganisationen och försvarets utbildningsinstitut. MNDF har ungefär 3 500 soldater.

Den senaste folkräkningen hölls den 20 november 2014 och avsåg den faktiska (de facto) bosatta befolkningen i Maldiverna (både maldivier och utlänningar), som uppgick till 402 071 invånare (varav 227 741 män och 177 322 kvinnor).[3] Tidigare folkräkningar hade hållits även 2006, 2000, 1995, 1990, 1985, 1977, 1974, 1967, 1965, 1959, 1958, 1957 och 1956.[17] Invånartalet i Maldiverna uppskattades i juli 2017 av The World Factbook till 392 709 invånare,[2] av Förenta nationerna (befolkning den 1 juli 2016) till 370 000,[4] av Internationella valutafonden till 360 000 (för år 2017)[5] samt av Världsbanken (juli 2016) till 417 492 invånare.[18]

Maldiviernas etnicitet är en blandning av de folk som först bosatte sig på öarna. De första bosättarna kom förmodligen från södra Indien. Indoarier kom efter dem från Sri Lanka under 300- och 400-talen, och på 1100-talet kom sjömän från Malajarkipelagen, östra Afrika och arabländerna. Detta har skapat öarnas nuvarande heterogena etnicitet.

Det officiella språket på Maldiverna är dhivehi, ett indoeuropeiskt språk som är besläktat med singalesiska. Engelska används inom handeln och används också mer och mer inom skolorna.

I Maldiverna finns ett socialt system som kan jämföras med det indiska kastsystemet. Det baseras bland annat på yrke, rikedom, hängivenhet till islam och familjeband.[källa behövs] Medlemmar av den sociala eliten är koncentrerade till huvudstaden Malé.[källa behövs] Turistområdena i landet finns på öar främst där ursprungsbefolkningen inte bor.[19]

[20] [21]

Maldivernas statsreligion är sunnimuslimsk. Andra religioner är inte tillåtna men utlänningar är undantagna från detta förbud. Detta innebär att det råder importförbud för all kristen litteratur.
I november 2012 låg landet på sjätte plats över de länder som förtrycker kristna.[22]

Alkohol får inte förekomma i landet. På turisthotellen är man dock inte bunden av alkoholförbudet och alkoholhaltiga drycker kan därför serveras till turister.

Ramadan iakttas, men det märks knappast för turister[källa behövs].

Öarna har bland annat tack vare sina vita sandstränder och blå laguner sedan början av 1970-talet utvecklats till ett attraktivt turistmål. Omkring 60 % av valutaintäkterna och 90 % av skatteintäkterna kommer från turismen. Öarnas näst största inkomstkälla är fiske (tonfisk, koraller, musslor) följt av jordbruk. Jordbruk har, trots bristen på odlingsbar mark, en viktig roll i öarnas ekonomi. Viktiga grödor är kokosnötter, bananer, majs, mango, sötpotatis och kryddor.

Maldiverna har en stor import av baslivsmedel där de största importländerna är Singapore, Förenade Arabemiraten och Italien. Eftersom de flesta varor måste importeras, blir prisnivån hög. De viktigaste exportländerna är Japan, Thailand, Sri Lanka och Storbritannien.

Den industriella produktionen står endast för ca 15 % av BNP och består främst av kläder, varvsverksamhet, byggindustri, förädling av kokosnötter samt konsthantverk.[9]

Turism är Maldivernas viktigaste näring. Öarna besöks årligen av mer än en halv miljon turister, som lockas av det varma klimatet och finkorniga sandstränderna. Tsunamin 2004 orsakade dock ett stort fall i besöksstatistiken den närmaste tiden därefter. Den dominerande gruppen turister är européer. Hotell finns på 90 av öarna.

På hotellen accepteras US dollar, såväl sedlar som resecheckar samt kreditkort.

På några av öarna har man öppnat upp för budgetturister. På ön Maafushi, som ligger 40 minuters båtresa från flygplatsen/huvudstaden, finns 2017 ett 50-tal butgetboenden, jämfört med en handfull några år tidigare. Beslutet att tillåta butgetboenden på ön togs 2009, bland annat för att få fart på ekonomin efter tsunamin som drabbade ön och hela Maldiverna 2004.

Maldiverna är visumfritt för nästan alla länder. Flygplatsen är modern.

Djur på land; Vinkarkrabba, rödkrabba, blåkrabba. geckoödla, tärna, huskråka, fregattfågel, gråhäger

Marina arter: Mängder olika korallarter, orientalisk sötläpp, trumpetfisk, kejsarfisk, nikobarkejsare, vimpelfisk

Växter: Bambu, banyanträd, bougainvillea, brödträd, hibiskus, kokospalmer, västindisk jasmin

En av Maldivernas öar

Flygfoto över Malé

Maldiverna har många vita stränder

Hulhumalémoskén, en av landets många moskéer

