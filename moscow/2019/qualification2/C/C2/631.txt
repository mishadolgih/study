
Musikvideo är en typ av kortfilm som ofta görs till aktuella låtar. Den innehåller oftast de personer som framför låten, men det kan också vara helt andra saker som händer på filmen, såsom animering eller bildspel. 

Det internationella genombrottet för musikvideor kom då musikkanalen MTV grundades i USA 1981. Konceptet hade dock existerat sedan flera decennier. Exempelvis spelades musikvideor in av The Beatles under 1960-talet, då kallade promotionfilm, och ABBA under 1970-talet och det tidiga 1980-talet.

Musikvideor utgör eller utgjorde grunden för programutbudet i flera olika TV-kanaler, som exempelvis MTV, VH1 och ZTV. Det finns även webbplatser som är specialiserade på musikvideor.

När den första countryvideon kom är omtvistat. Sam Lovullo, producent för TV-serien Hee Haw, menade att hans program var först[1] medan JMI Records menar att de var först med Don Williams låt "The Shelter of Your Eyes" från 1973.[2] Den 5 mars 1983 lanserades Country Music Television, (CMT),[3]

När Mona G:s orkester 1998 släppte en video till singeln "La Romantica" menade man sig vara första dansband i världen att göra det, men Vikingarna hade redan under 1980-talet gjort videor.[4]

En tidig föregångare var Stokowskis musikfilm Fantasia med tecknad film av Walt Disney till.

Några framgångsrika, svenska musikvideoregissörer är Nikeisha Andersson, Joanna Nordahl, Jonas Åkerlund, Johan Renck, Saga Berlin, Siri Hjorton Wagner, Mats Udd, Robin Kempe Bergman och Maria "Decida" Wahlberg.

En viss typ av musikvideor går under namnet "textvideo" och syftar till att musikvideon visar låtens text istället för att visa till exempel artisten som sjunger till en playback-version av sin låt. Den första kända textvideon var till Bob Dylans låt "Subterranean Homesick Blues" från 1965. Andra kända textvideor är Princes "Sign o' the Times" och George Michaels "Praying for Time".[5]

