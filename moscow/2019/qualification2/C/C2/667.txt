
Patti LaBelle, pseudonimo di Patricia Louise Holt (Filadelfia, 24 maggio 1944), è una cantante e attrice statunitense.

Vera leggenda della musica R&B e soul (ed in particolare del Philadelphia soul), fu componente principale di due gruppi vocali femminili di discreto successo: The Bluebelles ed il trio Labelle con la hit mondiale Lady Marmalade. Alla fine degli anni Settanta Patti inizia una straordinaria carriera da solista che continua ancora oggi, influenzando un'intera generazione di cantanti femminili. È riconosciuta per la sua potenza vocale e il suo picco di estensione.

È stata a lungo paragonata ad Aretha Franklin durante gli anni Settanta, dato che entrambe prediligevano il genere soul-gospel. Nel corso della sua carriera, tuttavia, i loro approcci musicali si sono differenziati. È nota per la sua capacità di prendere in piena voce acuti molto alti, arrivando in alcuni casi fino ad si5 e soprattutto per le sue memorabili esibizioni dal vivo. 

Durante la sua carriera incide un elevato numero di album, duetta con Frank Sinatra, Michael Mc Donald, Elton John, Mary J. Blige e molti altri grandi artisti e vince due premi "Grammy".

La sua autobiografia Don't Block the Blessings, è rimasta in testa alla classifica dei best seller del New York Times per diverse settimane. Scrive anche Patti's pearls, un libro di perle di saggezza. Oltre a ciò, è un'autrice di successo di libri di cucina. È ampiamente riconosciuta, da gran parte dell'industria discografica, inclusi la VH1, Sir John Martin e il magazine Rolling Stone, come una delle più grandi voci di tutti i tempi. Il 2008 vede la riunione del vecchio gruppo "Labelle": Patti, Nona Hendryx e Sarah Dash pubblicano infatti un album di inediti dal titolo "Back to now". Parallelamente Patti continua la sua carriera da solista.

Altri progetti
