
Canale 5 è un canale televisivo italiano privato generalista nazionale, edito da Mediaset, che ha esordito il 30 settembre 1980, precedentemente conosciuto a livello locale come Telemilano 58.

Nel 1974 a Milano 2, città satellite costruita da Silvio Berlusconi, Giacomo Properzj e Alceo Moretti fondano l'emittente televisiva privata via cavo Telemilano. Le trasmissioni di questa emittente iniziano il 24 settembre e, nei primi due anni di vita, trasmette via cavo grazie alla sentenza della Corte Costituzionale di luglio che ha liberalizzato questo tipo di trasmissioni televisive[1]. Al sistema via cavo sono collegate circa 5.000 utenze che corrispondono a 20.000 telespettatori. A seguito poi della liberalizzazione anche delle trasmissioni via etere in ambito locale, nascono molte altre televisioni e la concorrenza costringe la proprietà, causando un calo dei ricavi, a cedere la televisione al prezzo simbolico di una lira a una società del gruppo di Berlusconi nei cui locali in uno scantinato di un condominio vicino al Palazzo dei Cigni ha la sede, condonandone anche i canoni d'affitto non pagati. Con il passaggio dal cavo all'etere, Telemilano trasferisce gli studi nel Palazzo dei Cigni e viene ridenominata Telemilano 58, dal nome del canale utilizzato e rilevato dall'emittente locale TVI Television International of Milan, con impianto sull'Hotel Michelangelo. Contemporaneamente vengono fatti investimenti tecnici con l'alleanza di un imprenditore specializzato in produzione di apparecchiature per la ricezione dei segnali televisivi, Adriano Galliani, che assume un ruolo importante nella produzione degli apparati televisivi dell'emittente. Il successo arriva nella stagione 1979-1980 con un gioco a premi, I sogni nel cassetto, condotto da Mike Bongiorno, che avrà risultati d'ascolto ampiamente positivi.

Il marchio viene registrato il 12 novembre 1979 a Milano come «Canale 5 Music S.r.l.»[2]. Il nome viene scelto da Berlusconi con Adriano Galliani «per una questione di eufonia»[3] ma anche perché un nome locale come quello di Telemilano ormai inizia a stare stretto per un'emittente che aspira a diventare una grande televisione nazionale. Darsi un nome contenente il numero 5 significa per il panorama televisivo dell'epoca porsi subito dopo le tre reti della RAI e Telemontecarlo (Rete 4 nascerà nella stagione 1981-1982) come quinta grande rete televisiva nazionale e quindi in un'ottica di ideale prosecuzione sulla manopola di cambio del canale dei televisori di allora dei grandi canali TV nazionali.

Nel 1980 iniziano le trasmissioni del circuito Canale 5 in tutto il Nord[4]. Al Centro-sud il circuito si chiama Canale 10, con la stessa programmazione e proprietà di Canale 5. In Lombardia, la programmazione copre tutta la giornata, mentre nelle altre regioni si trasmette solo la sera o a partire dalla tarda mattinata grazie all'interconnessione con le emittenti locali associate al circuito. L'11 novembre 1980 il marchio Canale 10 viene definitivamente sostituito da quello di Canale 5; esordisce la sigla di apertura e chiusura dei programmi con il brano Rondò veneziano di Gian Piero Reverberi scelto da Berlusconi sotto consiglio di Freddy Naggiar della Baby Records[5].

Il primo avvenimento sportivo di grande attrattiva trasmesso è il Mundialito (dal 30 dicembre 1980 al 10 gennaio 1981), torneo calcistico disputato in Uruguay per festeggiare i 50 anni dalla prima edizione dei Campionati mondiali di calcio. Reteitalia si assicura i diritti televisivi europei ma poi li cede alla RAI e in cambio può trasmettere le partite del torneo, salvo quelle della Nazionale e la finale, in diretta in Lombardia e in differita nelle altre regioni italiane[6]. Le partite raggiungono ascolti di otto milioni di telespettatori.

Nel 1981, Canale 5 acquisisce i diritti per trasmettere il serial Dallas in controprogrammazione con Dynasty della concorrente Rete 4 del gruppo Mondadori. Con la trasmissione Buongiorno Italia condotta da Marco Columbro e Antonella Vianini, le trasmissioni sono estese anche al mattino; un anno dopo, nel 1982, con il quiz Il pranzo è servito condotto da Corrado inaugura i programmi in quella del mezzogiorno e, pur non disponendo di un telegiornale a causa della mancanza della diretta, realizza una rubrica quotidiana chiamata Speciale Canale 5 - News. Viene realizzato anche il primo varietà prodotto in proprio dalla Fininvest, lo spettacolo Hello Goggi condotto da Loretta Goggi. Anche se Mike Bongiorno ha già condotto su Canale 5 alcuni programmi di successo, Goggi è il primo personaggio della RAI in assoluto a lasciare l'azienda pubblica per lavorare a Canale 5, nonché la prima donna. Il programma, registrato nel 1980, non ottiene gli ascolti sperati, a causa dell'inesperienza nella produzione e realizzazione di varietà da parte della rete e per la mancanza della diretta, riservata alla RAI e alle emittenti locali.[senza fonte][sembra una RO] Tra il 1980 e il 1981 gli introiti pubblicitari passano comunque da 13 a 75 miliardi di lire[7]. Nel magazzino di film della rete c'erano 6.000 ore di cinema.

Tra settembre e dicembre del 1981, gli spettatori medi giornalieri sono 1.400.000 pari al 10% del totale, mentre nel 1983 sale al 13%. Il fatturato pubblicitario è 110 miliardi, pari al 20% del totale. Dal 1982, dopo Loretta Goggi e Mike Bongiorno, molti altri personaggi televisivi italiani della RAI firmano un contratto con la Fininvest come Corrado, che porta all'esordio il quiz mattutino Il pranzo è servito, e la coppia Sandra Mondaini e Raimondo Vianello. Nel 1982 la rubrica Speciale Canale 5 - News diventa Canale 5 News e va in onda in seconda serata. Nel 1983 il pubblico televisivo serale è pari a oltre otto milioni, pari a quasi il 30% del totale; nel 1984 secondo l'ISTEL si superano i nove milioni, pari al 33%. Alcuni programmi nati su Rete 4, dopo l'acquisizione di quest'ultima da parte della Fininvest, vengono trasmessi da Canale 5 come Maurizio Costanzo Show che verrà trasmesso per oltre vent'anni; esordisce anche Buona domenica e Forum, che diventerà il programma più longevo delle reti Mediaset.

Nell'ottobre 1984, la RAI presenta un esposto contro la Fininvest che di fatto viola la legge sul monopolio radiotelevisivo e le tre reti del gruppo vengono oscurate continuando a trasmettere nella sola Lombardia; grazie però al Presidente del Consiglio Bettino Craxi, che emana un decreto-legge noto poi come Decreto Berlusconi (che legalizza la trasmissione via etere a livello nazionale delle emittenti radiotelevisive private), abroga la legge del monopolio RAI.[8]

Fra i successi del periodo ci sono le serie televisive di Dallas e Uccelli di rovo, entrambe con 15 milioni di telespettatori, e il palinsesto pomeridiano viene riempito con serie americane e soap opera mentre quello mattutino con quiz e giochi a premi come Bis, condotto da Mike Bongiorno.

Con la legge Mammì del 1990 la rete viene autorizzata a trasmettere in diretta nazionale; la direzione viene assegnata a Giorgio Gori. La prima trasmissione in diretta è Non è la RAI, diretto da Gianni Boncompagni seguito nella stagione 1991/1992 da Buona domenica che supera nella stessa fascia Domenica In, in onda su Rai 1. La programmazione è comunque sempre simile al decennio precedente, con quiz mattutini e del preserale come La ruota della fortuna, che diventa il programma più visto in quella fascia oraria per tutta la prima metà degli anni novanta. Questo successo contribuirà al successo del TG5, che esordirà il 13 gennaio 1992 diretto da Enrico Mentana. Alcune trasmissioni prima trasmesse su Italia 1 passano su Canale 5. Nell'aprile 1996 la Fininvest cede le sue attività televisive a Mediaset.

Il 2000 vede l'esordio dei reality show in Italia con il Grande fratello che otterrà ottimi risultati raggiungendo i 16 milioni di spettatori per la finale dello spettacolo,[9] e che nel corso della stagione suscita numerose polemiche. Esordiscono altri programmi destinati a una lunga vita, C'è posta per te e Chi vuol essere miliardario?, con Gerry Scotti[10]. Striscia la notizia, grazie al successo e per la conseguente maggior richiesta di inserzioni pubblicitarie, allunga la sua durata. Altri successi del periodo furono Stranamore[11][12][13] e La corrida[14][15]. A metà decennio, Enrico Mentana cede la direzione del TG5 a Carlo Rossella, che a sua volta verrà sostituito da Clemente Mimun nel 2007. Dal 2004 il canale è visibile gratuitamente anche in digitale terrestre. Dal 2009 vengono trasmessi i primi programmi nel formato 16:9.

In questo periodo si riconfermano tutti i programmi della rete, sia nei giorni feriali che festivi, senza avvicendamenti alle conduzioni. Unica novità rilevante è lo spostamento da Italia 1 della trasmissione di seconda serata Chiambretti Night, condotta da Piero Chiambretti e promossa alla rete ammiraglia per i soddisfacenti dati di ascolti, che affianca Matrix e, durante il periodo di trasmissione del reality show, Mai dire Grande Fratello. Dal 1º gennaio 2013 viene nominato direttore Giancarlo Scheri, già direttore di Rete 4 e vicedirettore di Italia 1. Tornano i talent show Amici ed Italia's Got Talent, il varietà storico Paperissima, con nuovi programmi come La grande magia - The Illusionist con Teo Mammucari, Extreme Makeover: Home Edition Italia con Alessia Marcuzzi, il nuovo Zelig Circus con Teresa Mannino e il Mago Forest. Unici cambiamenti per il day-time riguardano Forum ora condotto da Barbara Palombelli. La programmazione non ha modifiche di rilievo negli anni.

Dal 4 ottobre 2014 va in onda il talent show Tú sí que vales, che diventa uno dei programmi di intrattenimento più visti degli anni 2010.

Dal 19 settembre 2016 debutta il Grande Fratello VIP, spin-off con concorrenti vip dello storico reality-show in onda dal 2000.

Dal 3 settembre 2018 il canale e la sua versione HD tornano visibili su Sky e dal 5 settembre viene inserito alla numerazione 105 della piattaforma.

Dal 7 dicembre 2018, dopo una pausa di 7 anni, torna il game show Chi vuol essere milionario? con quattro puntate speciali in prima serata.

Canale 5 Plus è il servizio interattivo di Canale 5 sulla televisione trasmessa in digitale terrestre. Il servizio permette l'accesso ad applicazioni interattive di news, previsioni meteorologiche, guida dei programmi e giochi in standard Mhp. Trasmette una versione interattiva del Mediavideo analogico con le notizie di cronaca, le news dal mondo, l'economia, lo sport, una sezione dedicata al gossip e una all'oroscopo; varie applicazioni interattive per le previsioni meteorologiche, per conoscere la programmazione.

Il logo attuale della rete consiste in un 5 privo della parte superiore, sostituita dalla testa stilizzata del Biscione (riferimento al casato Visconti e alla città di Milano) dalla cui bocca, a differenza dell'originale, fuoriesce un fiore. Esiste anche una seconda interpretazione secondo cui la coda del Biscione è posizionata a cinque, anche se il numero è scritto con un carattere tipografico. Il logo del Biscione è in uso ininterrottamente dal 1974 (seppur passato attraverso vari restyling grafici, l'ultimo dei quali è avvenuto il 16 aprile 2018), fin dai tempi in cui la rete si chiamava Telemilano 58, ed è tuttora presente nel marchio principale dell'azienda Mediaset e delle sue ramificazioni.

Anni '80
Anni '90
Anni 2000
Anni 2010
Anni '80

Anni '90

Anni 2000

Anni 2010

Nei primi anni ottanta su Canale 5 andavano in onda cartoni animati statunitensi ed europei e anime giapponesi all'interno del contenitore mattutino Caffelatte e del contenitore pomeridiano Pomeriggio con Five.

Alcuni cartoni animati e anime trasmessi:

La maggior parte di questi cartoni avevano la sigla cantata da Cristina D'Avena; altri cantanti delle sigle dei cartoni animati degli anni novanta trasmessi su Canale 5 sono stati Marco Destro e, più raramente, Enzo Draghi.

La prima annunciatrice di Canale 5 fu Eleonora Brigliadori, fino all'estate del 1984.

In seguito tale ruolo viene ricoperto da Fiorella Pierobon, che è l'annunciatrice più longeva della rete, attiva per ben 19 anni, dall'estate del 1984 all'estate del 2003 (in precedenza la Pierobon fu annunciatrice di Italia 1).

Nel giugno 2003 la Pierobon, in diretta a Striscia la notizia, annuncia che abbandonerà il suo ruolo di signorina buonasera per dedicarsi ad altri progetti e al suo posto (dopo una lunga selezione svoltasi all'interno del programma estivo del 2003 Velone) arriva Lisa Gritti, che sarà attiva per solo per due anni e mezzo, dall'estate 2003 all'autunno 2005, poi si dimetterà dopo l'arrivo di uno scandalo, smascherato da Striscia la notizia, in cui era coinvolta anche la neo-annunciatrice.

Dopo le dimissioni della Gritti la rete decide di rinunciare a tale figura (così come aveva già fatto la consorella Italia 1 nel 2002, dopo l'abbandono di Gabriella Golia). Nel 2018 anche Rete 4 cancella lo spazio riservato alla signorina buonasera dopo il congedo di Emanuela Folliero, pensionando definitivamente tale figura televisiva in Italia.

Altre annunciatrici di Canale 5 sono state: Fabrizia Carminati, Antonella Vianini, Alba Parietti, Susanna Messaggio, Paola Perego, Michela Rocco di Torrepadula, Daniela Castelli, Karin Nimatallah, ed occasionalmente Emanuela Folliero, quest'ultima già annunciatrice ufficiale di Rete 4. Tra le annunciatrici di Canale 5 si può annoverare anche Barbara D'Urso, che alla fine degli anni settanta fu la signorina buonasera di Telemilano 58, l'emittente televisiva locale lombarda poi trasformatasi in Canale 5.

La musica di sottofondo degli annunci utilizzata dal 1980 al 1992 fu composta da Augusto Martelli, mentre quella utilizzata dal 1992 al 2005 è stata composta da Alessandro Radici. Il primo sottofondo, non è mai stato pubblicato ufficialmente da RTI, mentre il secondo, la cui versione integrale dura 1 minuto e 33 secondi, è stato pubblicato per il download digitale da un defunto portale Mediaset, MusicShop.

La voce ufficiale storica dei promo di Canale 5 era del doppiatore Mario Silvestri, che li annunciava dal 1980 al 1997. Dal 1997 la voce ufficiale dei promo della rete è del doppiatore Enrico Maggi.

Di seguito, i dati d'ascolti medi mensili nel totale giornata ottenuti dall'emittente.[16]

