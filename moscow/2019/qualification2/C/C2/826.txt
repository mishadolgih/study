
L'Associazione Sportiva Dilettantistica Castrovillari Calcio, anche ASD Castrovillari e più semplicemente Castrovillari, è un club calcistico italiano con sede nell'omonima città in provincia di Cosenza.
Milita nel campionato di Serie D.

L'Unione Sportiva Castrovillari venne fondata il 6 marzo 1921. La notizia apparve sulle pagine del giornale locale "La Vedetta".[1] Il primo presidente fu il Col. Felice Bruno Pellegrini e proprio sotto le sue direttive venne creato il primo campo da gioco della città del Pollino, un terreno ricavato dall'abbattimento delle Casermette, opere militari edificate nei primi anni dieci.[1] In occasione della nascita del sodalizio fu organizzato un torneo al quale presero parte la Fortitudo e la XIX Fanteria di Cosenza e Fanteria Potenza. Successivamente l'attività sportiva si limitò ad incontri amichevoli con rappresentative locali per poi affrontare, sempre in amichevole, l'A.C. Pepe di Milano, impegnata in una tournée nel Sud Italia. All'evento assistettero circa duemila spettatori.[1]

Nel 1934 la società fu riorganizzata sotto il controllo del commissario straordinario Antonio De Biase, che un anno più tardi cedette il testimone a Francesco Galizia.[1] Nel 1943 i campionati furono interrotti a causa degli eventi bellici correlati alla Seconda Guerra Mondiale. L'attività riprese due anni più tardi grazie all'ausilio di Francesco Laudadio, Luigi Marini e Ninì Murino.[2] Il Castrovillari s'iscrisse dunque al suo primo campionato ufficiale, la Prima Divisione Calabria 1945-1946, organizzato su base regionale. Tuttavia, l'euforia fu turbata da un evento funesto. Durante il viaggio verso la città del Pollino, l'autocarro che trasportava il Crotone si ribaltò provocando la morte di Ezio Scida, capitano dei pitagorici. In segno di lutto e di solidarietà la squadra del Castrovillari decise di rinunciare a disputare la partita e i suoi tifosi decisero di pagare di tasca propria i funerali del calciatore.[2]

Nel 1948 venne aggiunto "Libertas" alla tradizionale denominazione.[2] In campionato il Castrovillari vinse il girone A calabrese, tuttavia venne sconfitto agli spareggi per accedere al campionato interregionale di Promozione dal Roccella, vincitore del girone B. Gli ionici per problemi economici dovettero rinunciare all'iscrizione al torneo, venne dunque invitato per meriti sportivi il Castrovillari che tuttavia declinò, per le stesse circostanze, rimanendo nei livelli regionali.[2]

Dopo lunga militanza in Serie D / Interregionale, nella stagione 1993-94 il Castrovillari, sotto la presidenza di Agostino Caligiuri, fu promosso in serie C2 vincendo il girone I del CND davanti a due squadre che all'epoca vantavano precedenti in serie A, il Catania e il Messina.
La stagione 1994-95 fu la prima di sette consecutive tra i professionisti di C2, periodo che vide il suo culmine nel sesto posto finale nel campionato 1995-96.

L'estate del 1997 è caratterizzata da una campagna-acquisti che vede l'arrivo dalla Serie B di Luigi De Rosa e Luigi Marulla.
I Lupi del Pollino retrocedono in Serie D al termine della stagione 2000-01 arrivando all'ultimo posto del girone C con 27 punti totalizzati in 34 partite. Il campionato 2001-02 li vede partecipare al girone I di Serie D, in cui si piazzano al quinto posto dopo aver inseguito da vicino per tutto il girone d'andata la vincitrice Ragusa (ancora non erano previsti i play-off).

Nella stagione successiva 2002-2003 partecipa ancora al campionato di Serie D girone I realizzando 41 punti e, costretta a disputare i play-out, raggiunge la salvezza dopo uno spareggio con il Delianuova. Nell'estate 2003 il Castrovillari cede il titolo sportivo al Cosenza, nel frattempo fallito. Una volta ricostituita la società, la squadra riparte dalla Promozione, e sotto la presidenza di Antonio Ioele riesce a scalare due categorie in due stagioni, tornando nel campionato di Serie D grazie al successo ottenuto nella stagione 2005-06 nella finale dei play-off contro la rappresentativa di Gragnano.

Nella stagione del ritorno in serie D 2006-07 il Castrovillari raggiunge il 6º posto mancando la zona play-off per un solo punto. Nel corso della stagione 2007-08 un cambio dei vertici societari vede l'arrivo del nuovo presidente Carlo Astorino. Il verdetto del campionato regala al Castrovillari la permanenza in serie D, grazie al successo nei play-out (1-1 in casa e 2-0 fuori) sulla Casertana. Dopo l'abbandono di Astorino la società è rilevata dall'imprenditore locale Mazzei.

La stagione 2008-09 si conclude con un 16º posto che porta il Castrovillari ai play-out. La squadra vince la finale contro la Puteolana: la gara di andata del 31 maggio 2009 è vinta per 1-0 grazie alle rete di Caridi al 94' su calcio di punizione. La gara di ritorno del 7 giugno termina con il risultato di 1-1 che regala ai lupi del Pollino la permanenza in serie D. La partita si sblocca nel risultato al 10' del primo tempo grazie al goal di Davide Ferrari e viene raggiunto sull'1-1 solo al 45' del secondo tempo (goal di Aloe).
Diversa la storia del campionato 2009-10 che vede i Lupi del Pollino retrocedere in Eccellenza, al termine di una stagione tribolata dalle vicende societarie sfavorevoli e caratterizzata da numerose prestazioni non buone. Nell'agosto del 2010 viene costituita una nuova società da un gruppo di giovani imprenditori castrovillaresi; la squadra viene quindi iscritta al campionato di Eccellenza calabrese, nel quale milita fino al campionato 2015-2016, in cui conquista la promozione in Serie D. 
Nel 2016-2017 si posiziona al 16º posto finale nel campionato di Serie D e, dopo aver perso lo spareggio contro la Sarnese, retrocede nuovamente in Eccellenza.
Nella stagione 2017-2018, si classifica terza nel girone calabrese e, a seguito della disputa dei playoff regionali, accede, per la quarta volta nella sua storia, agli spareggi nazionali ed è promossa in serie D per effetto della vittoria nel doppio spareggio con l’Agropoli.

Il primo terreno adibito a campo da calcio in città fu ricavato nel 1920, in seguito all'abbattimento delle "Casermette", opere militari edificate nel 1912.[6] Tale procedimento fu voluto dal Col. Felice Bruno Pellegrini - primo presidente dell'US Castrovillari - in modo da sopperire alla mancanza di terreni da gioco che comportava non poche difficoltà alle numerose società dedite al gioco del foot-ball sorte a Castrovillari nel primo dopoguerra.[1]

Negli anni settanta fu edificato il nuovo stadio, inglobato in un ampio centro polisportivo. La capienza definitiva è di circa 4 000 spettatori. Il terreno, inizialmente in terra battuta, fu convertito in erba negli anni novanta. Nello stesso periodo l'impianto fu intitolato a Mimmo Rende, storico dirigente della compagine calabrese.[7]

Il Castrovillari svolge le proprie sedute di allenamento sul terreno dello stadio Mimmo Rende.

Dal sito internet ufficiale della società.[8]

Di seguito la cronologia degli allenatori e dei presidenti dall'anno della fondazione fino a oggi.[1][2][15][16][17][18][19][20][21][22]

La tifoseria dei lupi del Pollino è notoriamente conosciuta come una fra le più calde della Calabria.[29][30] Il movimento ultras nacque a Castrovillari negli anni ottanta, con la fondazione degli storici gruppi delle Teste matte e degli Ultras Castro.[31] Storicamente, i gruppi organizzati prendevano posto nel settore gradinata.[31] Altri cartelli storici al seguito della compagine rossonera furono i Veterani, gli Arditi e i Tipi loschi, identificati da una matrice politica tipicamente destrosa.[32]

Al 2018, i gruppi ultras attivi sono le Teste matte Original fans 1988, gli Old Busted (che seguono la partita dal settore curva sud),[33] gli U.C. 11 (gruppo nato nel 2011, che prende posto in gradinata o nella tribuna coperta a seconda delle circostanze)[34] e il gruppo femminile Donne al seguito.[35]

Il Castrovillari può attingere anche da un bacino d'utenza composto dai centri del comprensorio, in particolare Civita, Frascineto, Morano Calabro, Saracena e Cassano all'Ionio.[36]

La tifoseria calabrese sostiene dei rapporti di amicizia con quella del Siracusa[37] e dell'Ebolitana.[38] In passato ci fu un rapporto d'amicizia con la tifoseria corregionale del Catanzaro; i rapporti successivamente si incrinarono in seguito agli sfottò della tifoseria catanzarese nei confronti di Luigi Marulla, calciatore simbolo del sodalizio rossonero e del Cosenza, storica rivale dei catanzaresi.[39]

Rivalità: Cosenza, Battipagliese, Rossanese, Palmese, Vibonese, Acri.

