
Vitrysslands flagga antogs den 7 juni 1995 efter en folkomröstning föregående månad. Flaggan ersatte då den flagga som använts sedan Sovjetunionens upplösning 1991, och dessförinnan av Vitryska folkrepubliken 1918-1919. Proportionerna är 1:2.

Färgerna på nationsflaggan regleras i "STB 911–2008: Republiken Vitrysslands nationsflagga".[1]

Efter första världskriget och ryska revolutionen bildades den självständiga Vitryska folkrepubliken, som existerade mellan mars och december 1918. Denna kortlivade statsbildning använde en flagga i vitt och rött. Den vita färgen syftade på landets namn, och den röda färgen stod för frihet och den uppåtgående solen. Enligt en annan förklaring uppstod flaggan vid slaget vid Tannenberg, då Polens, Litauens och Moskvarikets arméer besegrade Tyska orden. En sårad vitrysk riddare ska då ha tagit av sig sitt blodfläckade bandage och använt den som baner.[2]. Vitt och rött är även färger som ofta förekommer i vitryska folkdräkter och textilier, till exempel i det mönster som finns vid den nuvarande flaggans inre kant.

När Vitryssland införlivades i Sovjetunionen 1919 ersattes flaggan av en serie röda fanor med förkortningen БССР för sovjetrepubliken Vitryska SSR. I slutet av 1940-talet uppstod ett behov av att skilja de olika sovjetrepublikernas flaggor åt, särskilt de republiker som hade egen internationell representation till exempel i FN eller idrottsammanhang. Under 1950-talet fick många sovjetiska delrepubliker därför mer traditionella flaggor, bland annat Vitryska SSR som fick en flagga i rött och grönt med den sovjetiska hammaren och skäran. Det röd-vita mönstret vid den inre kanten har hämtats från ett traditionellt virtyskt textilmönster som skapades redan 1917 av Matrona Markevitj (Матрона Маркевич) från byn Kascilixa (Касцилища).[3]

Den nuvarande flaggan är en modifierad variant av sovjetrepublikens flagga. När den nya flaggan infördes tog man bort hammaren och skäran, och inverterade dessutom den vita och röda färgen i mönstret närmast flaggstången. I den nuvarande tolkningen står rött för Vitrysslands förflutna, och syftar dels som i 1918 års flagga på de vitryska styrkorna under slaget vid Tannenberg, men även på de partisaner och förband ur Röda armén som befriade Vitryssland från den tyska ockupationen under andra världskriget. Grönt står för framtiden. Det röda fältet upptar två tredjedelar av flaggans höjd, och det gröna fältet resterande tredjedel. Mönstret närmast flaggstången är 1/9 av flaggans längd.

Vissa grupperingar har fortsatt använda folkrepubliksflaggan, trots att den i Vitryssland förbjudits av president Aleksandr Lukasjenkos regering. Bland annat används den ofta i protester mot regeringen, och av den vitryska diasporan. Oberoende utländska observatörer har sagt att folkomröstningen som ledde till den nuvarande flaggans antagande inte uppfyllde demokratiska standardkrav.[4]

President Lukasjenko har infört ett standar för presidentens personliga bruk. Standaret har varit i bruk sedan 1997 och bygger på nationsflaggan, fast är belagd med Vitrysslands statsvapen i guld och rött. Bredd/höjdförhållandet är 5:6 skiljer sig också från nationsflaggans, vilket gör presidentens standar nästan kvadratiskt. Enligt dekretet ska standaret föras på presidentens kontor, och ska ha en silverring vid stången med presidentens förnamn och fadersnamn. Kopior av standaret används på byggnader och fordon för att markera presidentens närvaro.[5]

Gränsbevakningens flagga

Tullväsendets flagga

