
A Groovy Kind of Love è una canzone scritta da Toni Wine e da Carole Bayer Sager[1][2] con una melodia basata sulla Sonatina in Sol Maggiore, op. 36 no. 5 di Muzio Clementi[1][2]. Il brano fu inciso nel 1965 da Diane & Annita e nello stesso anno anche dai Mindbenders, come cover.[1][2][3]

In seguito il brano è stato registrato da numerosi altri cantanti.[1][2][4] Tra le versioni più note, figura certamente quella di Phil Collins del 1988.[1]

Nel testo, una persona dice che quando è triste le basta guardare la persona amata per tornare ad essere di buon umore.

Una prima cover del brano, nonché la prima versione di successo[1], fu incisa nel 1965 dai Mindbenders e pubblicata come singolo su etichetta discografica Fontana Records.[3]

Per il gruppo si trattò del primo disco inciso senza il leader Wayne Fontana[1], ma con il nuovo cantante Eric Stewart.

Il singolo raggiunse il 2º posto delle classifiche nel Regno Unito e negli Stati Uniti.[1]

Un'altra celebre versione del pezzo è quella incisa da Phil Collins nel 1988. Il brano fu inserito nella colonna sonora del film Buster, che vedeva Collins tra i protagonisti.[1]

Il cantante mise insieme la colonna sonora usando varie canzoni degli anni sessanta, periodo in cui è ambientato il film[1]. Inizialmente il brano doveva essere cantato da Stephen Bishop, tuttavia i produttori rimasero così soddisfatti dalla demo di Collins che decisero di utilizzare quest'ultima per il film.[1]

La versione di Collins si differenzia da quella dei Mindbenders, in quanto invece di essere un brano pop rock con chitarre si tratta di una lenta ballata con tastiere e archi. Il singolo raggiunse il 1º posto delle classifiche nel Regno Unito e negli Stati Uniti[1]. Nel 1989 la canzone è stata nominata per il Grammy Award alla miglior interpretazione vocale maschile.[1]

Il brano è stato inciso anche dai seguenti interpreti[2][4] (in ordine alfabetico):

